1 இஸ்ரவேலர்கள் சித்தீமில் குடியிருந்த சமயத்தில், மோவாபியப் பெண்களுடன் பாலியல் முறைகேட்டில் ஈடுபட ஆரம்பித்தார்கள். 2 அந்தப் பெண்கள் அவர்களிடம், ‘எங்களுடைய தெய்வங்களுக்குப் பலி செலுத்துகிறோம், நீங்களும் வாருங்கள்’ என்று சொல்லிக் கூப்பிட்டார்கள். அவர்களும் போய் அந்தத் தெய்வங்களுக்குப் படைக்கப்பட்டதைச் சாப்பிட்டு, அவற்றைக் கும்பிட்டார்கள். 3 இப்படி, பாகால் பேயோரின் வணக்கத்தில் இஸ்ரவேலர்கள் கலந்துகொண்டார்கள். அதனால், அவர்கள்மேல் யெகோவாவுக்குக் கோபம் பற்றிக்கொண்டு வந்தது. 4 யெகோவா மோசேயிடம், “இவர்களுடைய தலைவர்கள் எல்லாரையும் பிடித்துக் கொன்று பட்டப்பகலில் யெகோவாவுக்கு முன்னால் தூக்குமரத்தில் தொங்கவிடு. அப்போதுதான், இஸ்ரவேலர்கள்மேல் பற்றியெரிகிற யெகோவாவின் கோபம் தணியும்” என்றார். 5 மோசே இஸ்ரவேலர்களின் நியாயாதிபதிகளிடம், “நீங்கள் ஒவ்வொருவரும் போய், பாகால் பேயோரைக் கும்பிட்ட உங்கள் ஆட்களைக் கொலை செய்யுங்கள்” என்றார்.
6 சந்திப்புக் கூடார நுழைவாசலில் இஸ்ரவேலர்கள் அழுது புலம்பிக்கொண்டிருந்தபோது, இஸ்ரவேலன் ஒருவன் மீதியானியப் பெண் ஒருத்தியை மோசேக்கும் எல்லா ஜனங்களுக்கும் முன்பாக முகாமுக்குள் கூட்டிக்கொண்டு போனான். 7 குருவாகிய ஆரோனின் பேரனும் எலெயாசாரின் மகனுமாகிய பினெகாஸ் அதைப் பார்த்ததும், ஜனங்களின் நடுவிலிருந்து உடனடியாக எழுந்துபோய் ஓர் ஈட்டியைக் கையில் எடுத்துக்கொண்டார். 8 பின்பு, அந்த இஸ்ரவேலனுக்குப் பின்னால் அவனுடைய கூடாரத்துக்குள் போய் அவனையும் அந்தப் பெண்ணையும் ஒரே குத்தாகக் குத்தினார்; ஈட்டி அந்தப் பெண்ணின் அடிவயிற்றை துளைத்தது. உடனே, இஸ்ரவேலர்களைத் தாக்கிய கொள்ளைநோய் ஓய்ந்தது. 9 அந்தக் கொள்ளைநோயால் இறந்தவர்களின் எண்ணிக்கை 24,000.
10 பின்பு யெகோவா மோசேயிடம், 11 “இஸ்ரவேலர்கள் மத்தியில் குருவாகிய ஆரோனின் பேரனும் எலெயாசாரின் மகனுமாகிய பினெகாஸ் எனக்காகப் பக்திவைராக்கியம் காட்டி, அவர்கள்மேல் எனக்கிருந்த கோபத்தைத் தணித்துவிட்டான். அதனால்தான், நான் முழு பக்தியை எதிர்பார்க்கிற கடவுளாக இருந்தாலும் இஸ்ரவேலர்களை அடியோடு அழிக்காமல் விட்டுவிட்டேன். 12 நீ அவனிடம் போய், அவனோடு நான் சமாதான ஒப்பந்தம் செய்யப்போகிறேன் என்று சொல். 13 குருத்துவச் சேவை அவனுக்கும் அவனுடைய சந்ததிக்கும் சொந்தமானது என்பதற்கு இந்த ஒப்பந்தம் அடையாளமாக இருக்கும். ஏனென்றால், தன்னுடைய கடவுளுக்காகப் பக்திவைராக்கியம் காட்டி, இஸ்ரவேல் ஜனங்களுக்காகப் பாவப் பரிகாரம் செய்தான்” என்றார்.
14 மீதியானியப் பெண்ணுடன் கொலை செய்யப்பட்ட இஸ்ரவேலனின் பெயர் சிம்ரி. அவன் சல்லூவின் மகன், சிமியோனியர்களின் தந்தைவழிக் குடும்பத்துக்குத் தலைவன். 15 கொலை செய்யப்பட்ட அந்த மீதியானியப் பெண்ணின் பெயர் கஸ்பி. அவள் மீதியானியனான சூரின் மகள். அவன் தன்னுடைய தந்தைவழிக் குடும்பத்துக்குத் தலைவன்.
16 பிற்பாடு யெகோவா மோசேயிடம், 17 “மீதியானியர்களுக்கு விரோதமாகப் போய், அவர்களைக் கொன்றுபோடுங்கள். 18 ஏனென்றால் பேயோரின் விஷயத்திலும், பேயோரில் கொள்ளைநோய் பரவிய நாளில் கொலை செய்யப்பட்ட அவர்களுடைய சகோதரியான மீதியானியத் தலைவனின் மகள் கஸ்பியின் விஷயத்திலும் அவர்கள் உங்களுக்கு விரோதமாகத் தந்திரமாக நடந்துகொண்டார்கள்” என்றார்.
