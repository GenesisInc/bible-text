1 இதனால்தான், மற்ற தேசத்தைச் சேர்ந்தவர்களான உங்களுடைய சார்பில் கிறிஸ்து இயேசுவுக்காகக் கைதியாய் இருக்கிற பவுலாகிய நான்— 2 உங்கள் நன்மைக்காகக் கடவுளுடைய அளவற்ற கருணையால் எனக்கு நிர்வாகப் பொறுப்பு கொடுக்கப்பட்டதைப் பற்றி, 3 அதாவது எனக்குப் பரிசுத்த ரகசியம் வெளிப்படுத்தப்பட்டதைப் பற்றி, நிச்சயம் நீங்கள் கேள்விப்பட்டிருப்பீர்கள். இதைப் பற்றி ஏற்கெனவே உங்களுக்குச் சுருக்கமாக எழுதியிருந்தேன். 4 இதை நீங்கள் வாசிக்கும்போது கிறிஸ்துவைப் பற்றிய பரிசுத்த ரகசியத்தைக் குறித்து நான் புரிந்துவைத்திருக்கிறேன் என்பதைத் தெரிந்துகொள்வீர்கள். 5 அந்த ரகசியம் அவருடைய பரிசுத்த அப்போஸ்தலர்களுக்கும் தீர்க்கதரிசிகளுக்கும் இப்போது கடவுளுடைய சக்தியால் வெளிப்படுத்தப்பட்டிருக்கிற அளவுக்கு, கடந்த தலைமுறையைச் சேர்ந்த யாருக்கும் வெளிப்படுத்தப்படவில்லை. 6 நல்ல செய்தியைக் கேட்பதன் மூலமும் கிறிஸ்து இயேசுவோடு ஒன்றுபடுவதன் மூலமும் மற்ற தேசத்து மக்கள் அவருடைய சக வாரிசுகளாகவும், ஒரே உடலின் உறுப்புகளாகவும், கடவுளுடைய வாக்குறுதியில் நம்மோடு பங்குள்ளவர்களாகவும் இருப்பார்கள் என்பதுதான் அந்த ரகசியம். 7 கடவுளுடைய அளவற்ற கருணை என்ற இலவச அன்பளிப்பின் காரணமாக நான் அந்த ரகசியத்தை அறிவிக்கும் ஊழியனாக ஆனேன். அந்த அன்பளிப்பை அவர் தன்னுடைய வல்லமையின் மூலம் எனக்குத் தந்தார்.
8 பரிசுத்தவான்கள் எல்லாரிலும் நான் மிக மிக அற்பமானவனாக இருந்தாலும், கிறிஸ்துவிடமிருந்து வரும் எல்லையில்லாத ஆசீர்வாதங்களைப் பற்றிய நல்ல செய்தியை மற்ற தேசத்து மக்களுக்கு அறிவிப்பதற்காகக் கடவுள் தன்னுடைய அளவற்ற கருணையை எனக்குத் தந்தார். 9 அதோடு, எல்லாவற்றையும் படைத்த கடவுளால் பல காலமாக மறைக்கப்பட்டிருந்த பரிசுத்த ரகசியம் எப்படி நிர்வகிக்கப்படுகிறது என்பதை எல்லாருக்குமே புரிய வைப்பதற்காகவும் அவர் தன்னுடைய அளவற்ற கருணையை எனக்குத் தந்தார். 10 பல்வேறு விதங்களில் வெளிப்படுகிற கடவுளுடைய ஞானம், பரலோகத்தில் இருக்கிற நிர்வாகங்களுக்கும் அதிகாரங்களுக்கும் சபையின் மூலம் இப்போது தெரியப்படுத்தப்பட வேண்டும் என்பதுதான் இதன் நோக்கம். 11 கிறிஸ்துவாகிய நம் எஜமான் இயேசுவின் சம்பந்தமாகக் கடவுள் ஏற்படுத்திய நித்திய நோக்கத்தின்படி இது இருக்கிறது. 12 அவர் மூலம் நம்மால் கடவுளிடம் தயக்கமில்லாமல் பேச முடிகிறது; அவர்மேல் வைத்திருக்கிற விசுவாசத்தால் கடவுளை நம்பிக்கையோடு தாராளமாக அணுகவும் முடிகிறது. 13 அதனால், உங்களுக்காக நான் படுகிற இந்த உபத்திரவங்களைப் பார்த்து நீங்கள் மனம் தளர்ந்துவிட வேண்டாம் என்று கேட்டுக்கொள்கிறேன். ஏனென்றால், இவை உங்களுக்கு மகிமை சேர்க்கும்.
14 இதனால்தான், பரலோகத் தகப்பனுக்கு முன்னால் மண்டிபோட்டு வேண்டுகிறேன். 15 பரலோகத்திலும் பூமியிலும் இருக்கிற ஒவ்வொரு குடும்பமும் அவரால்தான் உருவாகியிருக்கிறது. 16 அளவில்லாத மகிமையுள்ள அவர் தன்னுடைய சக்தி தருகிற வல்லமையால் உங்களுக்கு மனவலிமை கொடுக்கும்படி வேண்டிக்கொள்கிறேன். 17 நீங்கள் காட்டுகிற விசுவாசத்தால் உங்கள் அன்பான இதயங்களில் கிறிஸ்துவை அவர் குடியிருக்கச் செய்யும்படியும் வேண்டிக்கொள்கிறேன். நீங்கள் வேரூன்றியவர்களாகவும் அஸ்திவாரத்தின்மேல் நிலையாய் நிற்கிறவர்களாகவும் இருக்க வேண்டும். 18 அப்போதுதான், பரிசுத்தவான்கள் எல்லாரோடும் சேர்ந்து கடவுளைப் பற்றிய விஷயங்களின் அகலமும் நீளமும் உயரமும் ஆழமும் என்னவென்று நீங்கள் நன்றாகப் புரிந்துகொள்ள முடியும். 19 அதோடு, அறிவைவிட மிக மிக உயர்ந்த கிறிஸ்துவின் அன்பை நீங்கள் தெரிந்துகொள்வதற்காகக் கடவுள் தருகிற குணங்களால் நிரப்பப்படவும் முடியும்.
20 நமக்குள் செயல்படுகிற அவருடைய வல்லமையின்படி, நாம் கேட்பதையும் நினைப்பதையும்விட மிக அதிகமாக, பல மடங்கு அதிகமாக எல்லாவற்றையும் செய்ய வல்லவரான அவருக்கே, 21 சபையின் மூலமும் கிறிஸ்து இயேசுவின் மூலமும் தலைமுறை தலைமுறையாக என்றென்றும் மகிமை சேரட்டும். ஆமென்.
