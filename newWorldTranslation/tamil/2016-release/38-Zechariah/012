1 ஓர் அறிவிப்பு:
யெகோவா வானத்தை விரித்தவர்.பூமிக்கு அஸ்திவாரம் போட்டவர்.மனிதனுக்கு உயிர் கொடுத்தவர்.அவர் சொல்வது என்னவென்றால், “இஸ்ரவேலுக்கு யெகோவா சொல்லும் செய்தி இதுதான்.
2 நான் எருசலேமை ஒரு மது கிண்ணத்தைப் போலாக்குவேன்; சுற்றியிருக்கும் எல்லா ஜனங்களையும் அது தள்ளாட வைக்கும். யூதாவும் எருசலேமும் எதிரிகளால் சுற்றிவளைக்கப்படும். 3 அந்த நாளில், எருசலேம் நகரம் எல்லா ஜனங்களுக்கும் ஒரு பாறாங்கல்லைப் போல இருக்கும்படி செய்வேன். அதைத் தூக்குகிறவர்கள் கண்டிப்பாகப் படுகாயம் அடைவார்கள். எல்லா தேசங்களும் எருசலேமுக்கு எதிராகத் திரண்டுவரும்.” 4 யெகோவா சொல்வது இதுதான்: “அந்த நாளில், நான் எல்லா குதிரைகளையும் மிரள வைப்பேன். அவற்றின் மேல் சவாரி செய்பவர்களைப் பைத்தியமாக்குவேன். யூதா ஜனங்களின் மேல் என் கண்களைப் பதியவைப்பேன். ஆனால், மற்ற ஜனங்களின் குதிரைகளையெல்லாம் குருடாக்குவேன். 5 யூதாவின் கோத்திரத் தலைவர்கள், ‘நமக்கு எருசலேம் ஜனங்கள்தான் பலம்; ஏனென்றால், அவர்களுடைய கடவுளான பரலோகப் படைகளின் யெகோவா அவர்களோடு இருக்கிறார்’ என்று தங்கள் உள்ளத்தில் சொல்லிக்கொள்வார்கள். 6 அவர்கள் அந்த நாளில், மரங்களைக் கொளுத்துகிற காட்டுத் தீ போலவும், வைக்கோல் கட்டுகளைப் பற்ற வைக்கிற தீப்பந்தம் போலவும் ஆகும்படி செய்வேன். வலது பக்கத்திலும் இடது பக்கத்திலும் இருக்கிற எல்லா ஜனங்களையும் அவர்கள் சாம்பலாக்கிவிடுவார்கள். எருசலேம் ஜனங்கள் தங்களுடைய சொந்த ஊரான எருசலேமிலேயே மறுபடியும் குடியேறுவார்கள்.
7 முதலில் யூதாவின் கூடாரங்களை யெகோவா பாதுகாப்பார். அப்போது யூதா, தாவீதின் வம்சத்தாரையும் எருசலேம் ஜனங்களையும் போலவே அழகாகும். 8 அந்த நாளில், எருசலேம் ஜனங்களை யெகோவா மதில்போல் பாதுகாப்பார். அந்த நாளில், தடுமாறி விழுபவன் தாவீதைப் போல ஆவான். தாவீதின் வம்சத்தார் கடவுளைப் போல, அதாவது அவர்கள்முன் போகிற யெகோவாவின் தூதரைப் போல ஆவார்கள். 9 அந்த நாளில், எருசலேமுக்கு எதிராக வரும் எல்லா தேசங்களையும் நான் நிச்சயம் அழித்துவிடுவேன்.
10 கருணை மற்றும் மன்றாடுதலின் சக்தியை நான் தாவீதின் வம்சத்தார்மேலும் எருசலேம் ஜனங்கள்மேலும் பொழிவேன். அப்போது அவர்கள், யாரைக் குத்தினார்களோ அவரைப் பார்ப்பார்கள். ஒரே மகனுக்காக அழுது புலம்புவது போல அவருக்காக அழுது புலம்புவார்கள். மூத்த மகனை இழந்து துக்கப்படுவது போல அவருக்காகத் துக்கப்படுவார்கள். 11 அந்த நாளில், மெகிதோ சமவெளியிலுள்ள ஆதாத்ரிம்மோனில் கேட்ட ஒப்பாரிச் சத்தத்தைப் போல எருசலேமில் பயங்கரமான ஒப்பாரிச் சத்தம் கேட்கும். 12 தேசத்திலுள்ள ஒவ்வொரு குடும்பமும் தனித்தனியாக ஒப்பாரி வைக்கும். தாவீதின் குடும்பத்தார் தனியாகவும், அவருடைய குடும்பத்துப் பெண்கள் தனியாகவும், நாத்தான் குடும்பத்தார் தனியாகவும், அவருடைய குடும்பத்துப் பெண்கள் தனியாகவும், 13 லேவி குடும்பத்தார் தனியாகவும், அவருடைய குடும்பத்துப் பெண்கள் தனியாகவும், சீமேயி குடும்பத்தார் தனியாகவும், அவருடைய குடும்பத்துப் பெண்கள் தனியாகவும், 14 மீதியிருக்கிற குடும்பங்கள் தனித்தனியாகவும், அந்தக் குடும்பங்களின் பெண்கள் தனித்தனியாகவும் ஒப்பாரி வைப்பார்கள்.”
