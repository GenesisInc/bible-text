1 பரலோகப் படைகளின் யெகோவாவிடமிருந்து மறுபடியும் கிடைத்த செய்தி இதுதான்: 2 “‘சீயோனுக்கு உதவி செய்ய நான் மிகுந்த வைராக்கியமாக இருப்பேன். அந்த வைராக்கியத்தினால், அவளுடைய எதிரிகள்மேல் என் கோபத்தைக் கொட்டுவேன்’ என்று பரலோகப் படைகளின் யெகோவா சொல்கிறார்.”
3 “‘நான் சீயோனுக்குத் திரும்புவேன். எருசலேமில் குடியிருப்பேன். அப்போது எருசலேம் நகரம் “சத்திய நகரம்” என்றும், பரலோகப் படைகளின் யெகோவாவுடைய மலை “பரிசுத்த மலை” என்றும் அழைக்கப்படும்’ என யெகோவா சொல்கிறார்.”
4 “பரலோகப் படைகளின் யெகோவா சொல்வது இதுதான்: ‘மறுபடியும் எருசலேமின் பொது சதுக்கங்களில், கைத்தடி வைத்திருக்கிற வயதான ஆண்களும் பெண்களும் உட்கார்ந்திருப்பார்கள். 5 நகரத்தின் பொது சதுக்கங்களில் சிறுபிள்ளைகள் விளையாடிக்கொண்டு இருப்பார்கள்.’”
6 “பரலோகப் படைகளின் யெகோவா சொல்வது இதுதான்: ‘இப்படியெல்லாம் நடப்பது ரொம்பக் கஷ்டமென்று இந்த ஜனங்களில் மீதியாக இருப்பவர்கள் ஒருவேளை நினைப்பார்கள். ஆனால், இவற்றை நடத்திக்காட்டுவது எனக்குக் கஷ்டமா என்ன?’ என்று பரலோகப் படைகளின் யெகோவா கேட்கிறார்.”
7 “பரலோகப் படைகளின் யெகோவா இப்படிச் சொல்கிறார்: ‘கிழக்கிலும் மேற்கிலும் உள்ள தேசங்களிலிருந்து என்னுடைய ஜனங்களை நான் விடுதலை செய்வேன். 8 அவர்களை அங்கிருந்து கூட்டிக்கொண்டு வருவேன். அவர்கள் எருசலேமில் குடியிருப்பார்கள். அவர்கள் என்னுடைய ஜனங்களாக இருப்பார்கள். நான் அவர்களுக்கு உண்மையுள்ள கடவுளாகவும் நீதியுள்ள கடவுளாகவும் இருப்பேன்.’”
9 “பரலோகப் படைகளின் யெகோவா இப்படிச் சொல்கிறார்: ‘பரலோகப் படைகளின் யெகோவாவுடைய ஆலயத்தைக் கட்டும் வேலையைத் தைரியமாகச் செய்யுங்கள். இந்த வார்த்தைகளை, ஆலயத்துக்கு அஸ்திவாரம் போடப்பட்ட நாளிலிருந்தே தீர்க்கதரிசிகள் மூலமாக நீங்கள் கேட்டுவருகிறீர்கள். 10 அதற்குமுன் மனுஷனுக்கோ மிருகத்துக்கோ கூலி கொடுக்கப்படவில்லை. யாரும் எங்கும் நிம்மதியாகப் போய்வர எதிரி விடவில்லை. ஏனென்றால், எல்லா ஜனங்களும் ஒருவரோடு ஒருவர் மோதிக்கொள்ளும்படி நான் செய்தேன்.’
11 இப்போது, பரலோகப் படைகளின் யெகோவா சொல்வது இதுதான்: ‘மீதியிருக்கும் இந்த ஜனங்களை முன்பு நடத்தியது போல இனி நடத்த மாட்டேன். 12 சமாதான விதை விதைக்கப்படும், திராட்சைக் கொடி பழங்களைக் கொடுக்கும், பூமி விளைச்சலைத் தரும், வானம் பனியைப் பொழியும். மீதியிருக்கும் இந்த ஜனங்கள் இவை எல்லாவற்றையும் அனுபவிக்கும்படி செய்வேன். 13 யூதா ஜனங்களே, இஸ்ரவேல் ஜனங்களே, மற்ற தேசத்து ஜனங்கள்முன் நீங்கள் சபிக்கப்பட்ட ஜனமாக இருந்தீர்கள். ஆனால், நான் உங்களைக் காப்பாற்றுவேன். இனி நீங்கள் ஒரு ஆசீர்வாதமாக இருப்பீர்கள். அதனால், பயப்படாதீர்கள். தைரியமாக வேலை செய்யுங்கள்.’
14 பரலோகப் படைகளின் யெகோவா சொல்வது இதுதான்: ‘“உங்கள் முன்னோர்கள் என்னைப் பயங்கரமாகக் கோபப்படுத்தியதால் உங்களைத் தண்டிக்க முடிவுசெய்தேன், அதை நினைத்து நான் வருத்தப்படவில்லை” என்று பரலோகப் படைகளின் யெகோவா சொல்கிறார். 15 “ஆனால் இப்போது எருசலேமுக்கும் யூதா ஜனங்களுக்கும் நல்லது செய்ய நான் முடிவுசெய்திருக்கிறேன். அதனால், பயப்படாதீர்கள்.”’
16 ‘நான் உங்களுக்குத் தரும் கட்டளைகள் இவைதான்: நீங்கள் ஒருவரோடு ஒருவர் உண்மை பேச வேண்டும். உண்மையையும் சமாதானத்தையும் கட்டிக்காக்கும் விதமாக நகரவாசல்களில் தீர்ப்பு கொடுக்க வேண்டும். 17 மற்றவர்களுக்குக் கெடுதல் செய்யத் திட்டம் தீட்டக் கூடாது. பொய் சத்தியம் செய்யக் கூடாது. இதையெல்லாம் நான் வெறுக்கிறேன்’ என்று யெகோவா சொல்கிறார்.”
18 மறுபடியும் பரலோகப் படைகளின் யெகோவாவிடமிருந்து எனக்கு இந்தச் செய்தி கிடைத்தது: 19 “பரலோகப் படைகளின் யெகோவா சொல்வது இதுதான்: ‘யூதா ஜனங்களே, நான்காம் மாதத்திலும், ஐந்தாம் மாதத்திலும், ஏழாம் மாதத்திலும், பத்தாம் மாதத்திலும் நீங்கள் விரதம் இருந்த நாட்கள் சந்தோஷம் பொங்குகிற பண்டிகை நாட்களாக மாறும். அதனால் உண்மையையும் சமாதானத்தையும் நேசியுங்கள்.’
20 பரலோகப் படைகளின் யெகோவா இப்படிச் சொல்கிறார்: ‘பல இனங்களையும் நகரங்களையும் சேர்ந்த ஜனங்கள் நிச்சயம் வருவார்கள். 21 ஒரு நகரத்தைச் சேர்ந்தவர்கள் இன்னொரு நகரத்தைச் சேர்ந்தவர்களிடம் போய், “பரலோகப் படைகளின் யெகோவாவை மனதார தேடிப்போகலாம், வாருங்கள். யெகோவாவிடம் கருணை கேட்டுக் கெஞ்சலாம், வாருங்கள். நாங்கள் கண்டிப்பாகப் போகிறோம்” என்று சொல்வார்கள். 22 பல இனங்களையும் பலம்படைத்த தேசங்களையும் சேர்ந்தவர்கள், பரலோகப் படைகளின் யெகோவாவைத் தேடவும் யெகோவாவிடம் கருணை கேட்டுக் கெஞ்சவும் எருசலேமுக்கு வருவார்கள்.’
23 பரலோகப் படைகளின் யெகோவா சொல்வது இதுதான்: ‘அந்த நாட்களில், மற்ற தேசங்களைச் சேர்ந்த எல்லா பாஷைக்காரர்களிலும் பத்துப் பேர் ஒரு யூதனுடைய உடையை இறுக்கமாகப் பிடித்துக்கொண்டு, “கடவுள் உங்களோடு இருப்பதாகக் கேள்விப்பட்டோம். அதனால், நாங்களும் உங்களோடு வருகிறோம்” என்று சொல்வார்கள்.’”
