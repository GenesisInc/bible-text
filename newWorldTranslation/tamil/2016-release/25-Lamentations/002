1 ஐயோ! யெகோவாவின் கோபம் சீயோன் மகளை மேகம்போல் மூடிவிட்டதே!
இஸ்ரவேலின் மகிமையை அவர் வானத்திலிருந்து மண்ணுக்குத் தள்ளிவிட்டார்.
தன்னுடைய கோபத்தின் நாளில் தன்னுடைய கால்மணையை அவர் நினைத்துப் பார்க்கவில்லை.
 2 யாக்கோபு குடியிருந்த இடங்களையெல்லாம் யெகோவா கரிசனை இல்லாமல் அழித்துவிட்டார்.
யூதா மகளின் கோட்டைகளைக் கோபத்தோடு இடித்துப்போட்டார்.
அவளைத் தரைமட்டமாக்கி, அவளுடைய தேசத்துக்கும் தலைவர்களுக்கும் அவமானத்தை வர வைத்துவிட்டார்.
 3 கோபத் தீயினால் இஸ்ரவேலின் அதிகாரத்தையெல்லாம் அழித்துவிட்டார்.
எதிரி வந்தபோது இஸ்ரவேலுக்குக் கைகொடுத்து உதவாமல் போய்விட்டார்.அவருடைய கோபம் யாக்கோபின் மேல் நெருப்பாய்ப் பற்றியெரிந்தது.
அவனைச் சுற்றியிருந்த எல்லாவற்றையும் அது சுட்டெரித்தது.
 4 எதிரியைப் போலத் தாக்குவதற்காக அவர் வில்லை வளைத்து, வலது கையைத் தயாராக வைத்தார்.கண்களுக்கு அருமையான எல்லாரையும் கொன்றுபோட்டார்.
சீயோன் மகளுடைய கூடாரத்துக்குள் கோபத்தைத் தீ போலக் கொட்டினார்.
 5 யெகோவா எதிரியைப் போல ஆகிவிட்டார்.இஸ்ரவேலை அழித்துவிட்டார்.
அவளுடைய எல்லா கோபுரங்களையும் தரைமட்டமாக்கிவிட்டார்.அவளுடைய எல்லா கோட்டைகளையும் நாசமாக்கிவிட்டார்.
யூதாவைப் பயங்கரமாக அழுது புலம்ப வைத்துவிட்டார்.
 6 தோட்டத்தில் இருக்கிற பந்தலைப் போலத் தன்னுடைய கூடாரத்தைப் பிரித்தெறிந்தார்.
தன்னுடைய பண்டிகைக்கு முடிவுகட்டினார்.
பண்டிகையையும் ஓய்வுநாளையும் சீயோன் மறந்துபோகும்படி யெகோவா செய்துவிட்டார்.பயங்கர கோபத்தினால் ராஜாக்களையும் குருமார்களையும் வெறுத்து ஒதுக்கிவிட்டார்.
 7 யெகோவா தன்னுடைய பலிபீடத்தை ஒதுக்கித்தள்ளினார்.தன்னுடைய ஆலயத்தை நிராகரித்தார்.
சீயோனின் கோட்டைச் சுவர்களை எதிரிகளின் கையில் கொடுத்துவிட்டார்.
பண்டிகை நாளின் ஆரவாரத்தைப் போல யெகோவாவின் ஆலயத்தில் அவர்களுடைய ஆரவாரம் கேட்கிறது.
 8 சீயோன் மகளுடைய மதிலை இடித்துப்போட யெகோவா தீர்மானம் செய்துவிட்டார்.
அளவுநூலை எடுத்து அளந்துவிட்டார்.
அழிவைக் கொண்டுவர அவர் தயங்கவில்லை.
கோட்டைச் சுவரையும் மதிலையும் அழுது புலம்ப வைத்தார்.
அவற்றின் பலமெல்லாம் போய்விட்டது.
 9 அவளுடைய வாசல் கதவுகள் மண்ணில் புதைந்துவிட்டன.
அவளுடைய தாழ்ப்பாள்களை அவர் உடைத்தெறிந்தார்.
அவளுடைய ராஜாக்களும் அதிகாரிகளும் வேறு தேசத்து ஜனங்களோடு இருக்கிறார்கள்.
சட்டத்தை யாரும் கடைப்பிடிப்பது இல்லை; அவளுடைய தீர்க்கதரிசிகளுக்குக்கூட யெகோவாவிடமிருந்து எந்தத் தரிசனமும் கிடைப்பதில்லை.
10 சீயோன் மகளின் பெரியோர்கள் ஒன்றும் பேசாமல் தரையில் உட்கார்ந்திருக்கிறார்கள்.
தலையில் மண்ணை வாரிப்போட்டுக்கொள்கிறார்கள்; துக்கத் துணியை உடுத்தியிருக்கிறார்கள்.
எருசலேமின் கன்னிப்பெண்கள் தலைகுனிந்து நிற்கிறார்கள்.
11 அழுது அழுது என் கண்கள் வீங்கிவிட்டன.
என் குடல் துடிக்கிறது.
என்னுடைய ஈரல் உருகி தரையில் ஓடுகிறது.என் ஜனங்கள் அழிந்துபோனார்களே!
பிள்ளைகளும் குழந்தைகளும் நகரத்தின் பொது சதுக்கங்களில் சுருண்டு விழுகிறார்களே!
12 படுகாயம் அடைந்தவர்களைப் போல அவர்கள் மயக்கத்தில் கிடக்கிறார்கள்.
“சாப்பிடுவதற்கும் குடிப்பதற்கும் ஒன்றுமே இல்லையா?” என்று முனகிக்கொண்டேதங்களுடைய தாயின் மடியில் உயிரை விடுகிறார்கள்.
13 எருசலேம் மகளே, நான் உனக்கு எதை ஆதாரமாகக் காட்டுவேன்?உன்னை எதனோடு ஒப்பிடுவேன்?
கன்னிப்பெண்ணாகிய சீயோனே, நான் உன்னை எதனோடு ஒப்பிட்டு ஆறுதல் சொல்வேன்?
உன்னுடைய காயம் கடலைப் போலப் பெரிதாக இருக்கிறதே. யாரால் உன்னைக் குணமாக்க முடியும்?
14 உன்னுடைய தீர்க்கதரிசிகள் பார்த்த தரிசனங்கள் பொய்யானவை, அர்த்தமற்றவை.அவர்கள் உன்னுடைய குற்றத்தைச் சுட்டிக்காட்டவில்லை; நீ சிறைபிடிக்கப்பட்டுப் போவதைத் தடுக்கவில்லை.பொய்த் தரிசனங்களைச் சொல்லிச் சொல்லியே உன்னை ஏமாற்றினார்கள்.
15 வழியில் போகிறவர்கள் உன்னைப் பார்த்துக் கைகொட்டிச் சிரிக்கிறார்கள்.
எருசலேம் மகளைப் பார்த்து ஆச்சரியப்பட்டு, தலையாட்டி,
“இந்த நகரத்தையா ‘அழகே உருவான நகரம்,
உலகத்துக்கே சந்தோஷம் தருகிற நகரம்’ என்றெல்லாம் புகழ்ந்தார்கள்?” என்று சொல்கிறார்கள்.
16 உன்னைப் பார்த்து எதிரிகள் கிண்டல் செய்து விசில் அடிக்கிறார்கள்.
பற்களைக் கடித்துக்கொண்டு, “நாம் அவளை விழுங்கிவிட்டோம்.
இந்த நாளுக்காகத்தான் காத்திருந்தோம். அது வந்துவிட்டது!
நம் கண்ணாலேயே பார்த்துவிட்டோம்!” என்று சொல்கிறார்கள்.
17 யெகோவா தான் நினைத்ததைச் செய்துவிட்டார்.ரொம்பக் காலத்துக்கு முன்னால் சொன்னதை நிறைவேற்றிவிட்டார்.
கரிசனை காட்டாமல் அழித்துவிட்டார்.
உன்னைப் பார்த்து எதிரி சந்தோஷப்படும்படி செய்துவிட்டார்.
உன் விரோதிகளுக்கு அதிக பலம் தந்துவிட்டார்.
18 சீயோன் மகளின் மதிலே, ஜனங்கள் யெகோவாவிடம் கதறுகிறார்கள்.
ராத்திரி பகலாகக் கண்ணீர் ஆறாய்ப் பெருக்கெடுத்து ஓடட்டும்.
நீ ஓய்வெடுக்காதே; உன் கண்களுக்கு ஓய்வே கொடுக்காதே.
19 எழுந்திரு! ராத்திரியிலே, முதல் ஜாமத்திலே, கதறி அழு!
யெகோவாவுக்கு முன்னால் உன் இதயத்தைத் தண்ணீர்போல் ஊற்றிவிடு.
பஞ்சத்தின் கொடுமையால் தெரு முனைகளில் சுருண்டு விழுகிற உன் பிள்ளைகளுக்காகஅவரிடம் உயிர்ப்பிச்சை கேட்டுக் கெஞ்சு.
20 யெகோவாவே, உங்களிடம் கடுமையான தண்டனை பெற்றவளைப் பாருங்கள்.
பெண்கள் தாங்கள் பெற்றெடுத்த குழந்தைகளையே சாப்பிட வேண்டுமா?குருமார்களும் தீர்க்கதரிசிகளும் யெகோவாவின் ஆலயத்தில் கொல்லப்பட வேண்டுமா?
21 சிறுவர்களும் பெரியவர்களும் தெருக்களில் செத்துக் கிடக்கிறார்கள்.
என்னுடைய வாலிபப் பெண்களும் வாலிபப் பையன்களும் வாளால் வெட்டிச் சாய்க்கப்பட்டார்கள்.
உங்களுடைய கோபத்தின் நாளில் அவர்களைக் கொன்றுவிட்டீர்கள்.
கரிசனை காட்டாமல் அவர்களை வெட்டிப்போட்டீர்கள்.
22 பண்டிகைக்காக ஜனங்களை வரவழைப்பது போல,
எல்லா திசைகளிலிருந்தும் நீங்கள் திகிலை வரவழைத்திருக்கிறீர்கள்.யெகோவாவுடைய கோபத்தின் நாளில் யாருமே தப்பிக்கவில்லை, யாருமே பிழைக்கவில்லை.
நான் பெற்றெடுத்து வளர்த்தவர்களை எதிரி கொன்றுபோட்டான்.
