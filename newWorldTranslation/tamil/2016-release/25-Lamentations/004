1 ஐயோ! பளபளப்பான சொக்கத்தங்கம் இப்படி மங்கிப்போனதே!
பரிசுத்த இடத்தின் கற்கள் தெரு முனைகளில் இப்படிச் சிதறிக் கிடக்கிறதே!
 2 சொக்கத்தங்கம் போன்ற சீயோனின் மகன்கள்குயவனின் கைவேலைப்பாடான மண்ஜாடிகளைப் போல ஆகிவிட்டார்களே!ג [கீமெல்]
 3 நரிகள்கூட குட்டிகளுக்குப் பால் கொடுக்கும்.ஆனால், என் மகளாக இருக்கும் மக்கள் வனாந்தரத்திலுள்ள நெருப்புக்கோழிகள் போலக் கொடூரமாக நடந்துகொள்கிறார்கள்.
 4 பால் குடிக்கும் குழந்தையின் நாக்கு வறண்டுபோய் மேல்வாயோடு ஒட்டிக்கொள்கிறது.
பிள்ளைகள் உணவுக்காகக் கெஞ்சுகிறார்கள், ஆனால் யாரும் எதுவும் கொடுப்பதில்லை.
 5 விதவிதமான உணவு சாப்பிட்டவர்கள் பஞ்சத்தில் அடிபட்டு தெருக்களில் கிடக்கிறார்கள்.
விலை உயர்ந்த துணிமணிகளை உடுத்தி வளர்ந்தவர்கள் குப்பைமேட்டில் கிடக்கிறார்கள்.
 6 உதவி செய்ய யாரும் இல்லாமல் ஒரே நொடியில் அழிக்கப்பட்ட சோதோமைவிடஎன் ஜனங்கள் பெரிய தண்டனையை அனுபவித்துவிட்டார்கள்.
 7 அவர்களுடைய நசரேயர்கள் பனியைவிட தூய்மையாகவும் பாலைவிட வெண்மையாகவும் இருந்தார்கள்.
பவளங்களைவிட சிவப்பாக இருந்தார்கள்; நீலமணிக்கற்களைப் போலப் பளபளப்பாக இருந்தார்கள்.
 8 ஆனால், இப்போது கரியைவிட கறுப்பாகிவிட்டார்கள்.தெருக்களில் யாருக்கும் அவர்களை அடையாளம் தெரியவில்லை.
அவர்களுடைய தோல் எலும்புகளோடு ஒட்டிக்கொண்டது, காய்ந்த மரத்தைப் போல ஆகிவிட்டது.
 9 பஞ்சத்தில் செத்தவர்களைவிட வாளால் செத்தவர்களே மேல்.வாளைப் போலப் பசி அவர்களைக் கொன்றுபோட்டது.
10 என் ஜனங்களுக்கு அழிவு வந்தபோது
பாசமான தாய்கள்கூட தங்களுடைய குழந்தைகளை வேக வைத்துத் தின்றார்கள்.
11 யெகோவாவின் கோபம் தீ போலப் பற்றியெரிந்தது.அவர் தன்னுடைய கோபத்தையெல்லாம் கொட்டித் தீர்த்தார்.
சீயோனில் நெருப்பு மூட்டினார்; அது அவளுடைய அஸ்திவாரங்களைப் பொசுக்கியது.
12 எதிரிகள் எருசலேமின் நுழைவாசலுக்குள் புகுந்துவிட்டார்கள்.உலகத்திலுள்ள எந்த ராஜாவும் ஜனமும் இதை எதிர்பார்க்கவே இல்லை.
13 தீர்க்கதரிசிகளும் குருமார்களும் செய்த பாவங்களால்தான் இந்தக் கதி!அவர்கள் நீதிமான்களின் இரத்தத்தை அங்கே சிந்தினார்கள்.
14 தீர்க்கதரிசிகளும் குருமார்களும் குருடர்களைப் போலத் தெருக்களில் அலைந்து திரிந்தார்கள்.அவர்களுடைய துணிகளில் இரத்தக் கறை படிந்திருக்கிறது.
யாரும் அந்தத் துணிகளைத் தொடுவதற்குத் துணிவதில்லை.
15 அவர்கள் வீடுவாசலைப் பறிகொடுத்துவிட்டு அலைகிறார்கள்.
ஜனங்கள் அவர்களைப் பார்த்து, “பக்கத்தில் வராதீர்கள்! நீங்கள் தீட்டுப்பட்டவர்கள்!” என்று கத்துகிறார்கள்.
“போய்விடுங்கள்! போய்விடுங்கள்! எங்களைத் தொடாதீர்கள்!” என்று அலறுகிறார்கள்.
மற்ற தேசத்து ஜனங்களும், “அவர்கள் நம்மோடு வாழக் கூடாது” என்று ஒருவருக்கொருவர் சொல்லிக்கொள்கிறார்கள்.
16 அதோடு, “அவர்களை யெகோவா துரத்திவிட்டார்.அவர்கள்மேல் இனி கருணை காட்ட மாட்டார்.
இனி யாரும் இந்தக் குருமார்களையும் பெரியோர்களையும் மதிக்க மாட்டார்கள்” என்று சொல்லிக்கொள்கிறார்கள்.
17 உதவி கிடைக்குமென்று எதிர்பார்த்து எதிர்பார்த்து எங்கள் கண்கள் பூத்துப்போயின.
எங்களைக் காப்பாற்ற முடியாத தேசத்துக்காகக் காத்திருந்து காத்திருந்து சோர்ந்துபோனோம்.
18 எதிரிகள் எங்களை வேட்டையாடுகிறார்கள்; அதனால், பொது சதுக்கங்களில் எங்களால் நடந்துபோக முடியவில்லை.
இனி எங்கள் கதி அவ்வளவுதான்! எங்களுக்கு அழிவு நெருங்கிவிட்டது! எங்களுடைய காலம் முடிந்துவிட்டது!
19 எதிரிகள் கழுகுகளைவிட வேகமாக எங்கள்மேல் பாய்ந்தார்கள்.
மலைகளில் எங்களைத் துரத்தினார்கள்; வனாந்தரத்தில் பதுங்கியிருந்து தாக்கினார்கள்.
20 யெகோவாவினால் தேர்ந்தெடுக்கப்பட்டவரை அவர்கள் பிடித்துவிட்டார்கள்; எங்களுக்கு உயிர்மூச்சாக இருந்தவரைப் படுகுழியில் விழ வைத்தார்கள்.“மற்ற தேசத்தாரின் நடுவே அவருடைய நிழலில் வாழ்வோம்” என்று நாங்கள் நம்பியிருந்தோமே!
21 ஊத்ஸ் தேசத்தில் வாழ்கிற ஏதோம் மகளே, சந்தோஷமாக ஆடிப் பாடு!
உன்னிடமும் கிண்ணம் கொடுக்கப்படும்; நீ போதை ஏறுமளவுக்குக் குடித்து, ஆபாசமாகக் கிடப்பாய்.
22 சீயோன் மகளே, உன்னுடைய தண்டனை முடிந்துவிட்டது.
அவர் மறுபடியும் உன்னைச் சிறைபிடிக்கப்பட்டுப் போவதற்கு விடமாட்டார்.
ஆனால் ஏதோம் மகளே, அவர் உன்னுடைய அக்கிரமங்களைக் கணக்கெடுப்பார்.
உன்னுடைய பாவங்களை அம்பலமாக்குவார்.
