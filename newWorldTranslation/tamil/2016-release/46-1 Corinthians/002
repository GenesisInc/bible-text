1 அதனால் சகோதரர்களே, நான் உங்களிடம் வந்தபோது கடவுளுடைய பரிசுத்த ரகசியத்தைப் பகட்டான வார்த்தைகளாலோ மனித ஞானத்தாலோ அறிவிக்கவில்லை. 2 இயேசு கிறிஸ்துவைப் பற்றித்தான், அதுவும் மரக் கம்பத்தில் அறைந்து கொல்லப்பட்ட அவரைப் பற்றித்தான், உங்களுக்கு அறிவிக்கத் தீர்மானித்திருந்தேன், வேறெந்த விஷயத்தைப் பற்றியும் அல்ல. 3 நான் பலவீனத்தோடும் பயத்தோடும் அதிக நடுக்கத்தோடும் உங்களிடம் வந்தேன். 4 என்னுடைய பேச்சிலும் பிரசங்கத்திலும் வசீகரமான வார்த்தைகளோ மனித ஞானமோ இருக்கவில்லை, அவற்றில் கடவுளுடைய சக்தியும் வல்லமையும்தான் வெளிப்பட்டன. 5 ஏனென்றால் உங்கள் விசுவாசம், மனிதர்களுடைய ஞானத்தின் அடிப்படையில் இருக்கக் கூடாது, கடவுளுடைய வல்லமையின் அடிப்படையில் இருக்க வேண்டும்.
6 இப்போது முதிர்ச்சியுள்ளவர்களிடம் ஞானத்தைப் பற்றிப் பேசுகிறோம். இந்த உலக ஞானத்தைப் பற்றியோ அழியப்போகிற இந்த உலகத் தலைவர்களுடைய ஞானத்தைப் பற்றியோ அல்ல. 7 பரிசுத்த ரகசியத்தில் இருக்கிற கடவுளுடைய ஞானத்தை, அதாவது மறைவான ஞானத்தை, பற்றித்தான் பேசுகிறோம்; நாம் மகிமையடைய வேண்டும் என்பதற்காகச் சகாப்தங்கள் தோன்றுவதற்கு முன்னால் கடவுள் இதை முன்தீர்மானித்தார். 8 அந்த ஞானத்தைப் பற்றி இந்த உலகத்தின் தலைவர்களில் ஒருவருக்குக்கூட தெரியவில்லை; அது அவர்களுக்குத் தெரிந்திருந்தால் மகிமையுள்ள நம் எஜமானைக் கொன்றுபோட்டிருக்க மாட்டார்கள். 9 ஆனால் எழுதப்பட்டிருக்கிறபடி, “தன்மீது அன்பு காட்டுகிறவர்களுக்காகக் கடவுள் தயார் செய்திருக்கிறவற்றைக் கண்கள் பார்க்கவும் இல்லை, காதுகள் கேட்கவும் இல்லை, அவை மனிதர்களுடைய இதயத்தில் தோன்றவும் இல்லை.” 10 அவற்றை நமக்குத்தான் கடவுள் தன்னுடைய சக்தியின் மூலம் வெளிப்படுத்தியிருக்கிறார்; அந்தச் சக்தி எல்லா காரியங்களையும், சொல்லப்போனால் கடவுளுடைய ஆழமான காரியங்களையும்கூட, ஆராய்கிறது.
11 ஒருவனுடைய யோசனைகளை அவனுடைய உள்ளத்தைத் தவிர வேறெந்த மனிதனாலும் தெரிந்துகொள்ள முடியாது. அதுபோலவே, கடவுளுடைய யோசனைகளை அவருடைய சக்தி வெளிப்படுத்தினால் தவிர எந்த மனிதனாலும் தெரிந்துகொள்ள முடியாது. 12 நாம் இந்த உலகத்தின் சிந்தையைப் பெறவில்லை, கடவுளுடைய சக்தியைத்தான் பெற்றிருக்கிறோம். அதனால்தான், கடவுள் நமக்குத் தயவுடன் வெளிப்படுத்தியிருக்கிற விஷயங்களை நம்மால் தெரிந்துகொள்ள முடிகிறது. 13 இவற்றை நாம் பேசும்போது மனித ஞானத்தால் கற்றுக்கொண்ட வார்த்தைகளில் பேசாமல், கடவுளுடைய சக்தியால் கற்றுக்கொண்ட வார்த்தைகளில் பேசுகிறோம். ஆன்மீக விஷயங்களை விளக்குவதற்கு ஆன்மீக வார்த்தைகளைப் பயன்படுத்துகிறோம்.
14 உலகச் சிந்தையுள்ள மனிதனோ கடவுளுடைய சக்தி வெளிப்படுத்துகிற விஷயங்களை ஏற்றுக்கொள்வதில்லை, அவை அவனுக்கு முட்டாள்தனமாக இருக்கின்றன; அவற்றை அவனால் தெரிந்துகொள்ள முடியாது. ஏனென்றால், கடவுளுடைய சக்தியின் உதவியால் மட்டுமே அவற்றை ஆராய முடியும். 15 ஆனால், ஆன்மீகச் சிந்தையுள்ள மனிதன் எல்லா காரியங்களையும் ஆராய்கிறான்; இருந்தாலும், அவனை வேறெந்த மனிதனாலும் ஆராய முடியாது. 16 அதனால், “யெகோவாவுக்கு அறிவுரை கொடுப்பதற்கு அவருடைய சிந்தையை அறிந்தவன் யார்?” நமக்கோ கிறிஸ்துவின் சிந்தை இருக்கிறது.
