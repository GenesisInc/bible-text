1 பின்பு, சாலொமோன் எருசலேமிலிருந்த மோரியா மலையில் யெகோவாவுக்கு ஓர் ஆலயத்தைக் கட்ட ஆரம்பித்தார். அவருடைய அப்பாவான தாவீதுக்கு யெகோவா தரிசனம் தந்த இடத்தில், அதாவது ஆலயம் கட்டுவதற்காக எபூசியனான ஒர்னானின் களத்துமேட்டில் தாவீது தயார் செய்திருந்த இடத்தில், அதைக் கட்டத் தொடங்கினார். 2 சாலொமோன் ராஜாவாக ஆன நான்காம் வருஷம் இரண்டாம் மாதம் இரண்டாம் தேதியில், ஆலயத்தைக் கட்ட ஆரம்பித்தார். 3 உண்மைக் கடவுளின் ஆலயத்துக்கு அஸ்திவாரம் போட்டார்; பழங்கால அளவின்படி, அதன் நீளம் 60 முழம், அகலம் 20 முழம். 4 ஆலயத்துக்கு முன்னால் இருந்த நுழைவு மண்டபத்தின் உயரம் 120, நீளம் 20 முழம். நுழைவு மண்டபத்தின் நீளமும் ஆலயத்தின் அகலமும் சரிசமமாய் இருந்தது. அதன் உட்புறத்தில் சுத்தமான தங்கத்தால் தகடு அடித்தார். 5 ஆலயத்தின் பெரிய அறையை ஆபால் மரப்பலகைகளால் மூடி, சொக்கத்தங்கத்தால் தகடு அடித்தார். பின்பு, அதன்மீது பேரீச்ச மரங்களின் உருவங்களைப் பொறித்தார்; சங்கிலி வேலைப்பாடுகளையும் செய்தார். 6 அதோடு, விலைமதிப்புள்ள அழகிய கற்களை அந்த அறையில் பதித்தார். அவர் பயன்படுத்திய தங்கம் பர்வாயீம் தங்கம். 7 அந்த அறையின் உட்கூரையையும் நிலைக்கால்களையும் சுவர்களையும் கதவுகளையும் தங்கத்தால் தகடு அடித்தார். சுவர்களில் கேருபீன் உருவங்களைப் பொறித்தார்.
8 பின்பு, மகா பரிசுத்த அறையைக் கட்டினார். அதன் நீளமும் ஆலயத்தின் அகலமும் சரிசமமாய் இருந்தது, அதாவது நீளம் 20 முழமாகவும் அகலம் 20 முழமாகவும் இருந்தது. அந்த அறையின் உட்புறத்தில் 600 தாலந்து சொக்கத்தங்கத்தால் தகடு அடித்தார். 9 ஆணிகள் செய்ய பயன்படுத்தப்பட்ட தங்கத்தின் எடை 50 சேக்கல். மேல் அறைகளின் உட்கூரையில் தங்கத் தகடு அடித்தார்.
10 மகா பரிசுத்த அறையில் இரண்டு கேருபீன் உருவங்களைச் செய்து, அவற்றின்மீது தங்கத் தகடு அடித்தார். 11 அந்தக் கேருபீன்களுடைய சிறகுகளின் நீளம் மொத்தம் 20 முழம்; முதல் கேருபீனுடைய ஒரு சிறகின் நீளம் 5 முழம். அது அறையின் ஒரு சுவரைத் தொட்டுக்கொண்டிருந்தது. மற்றொரு சிறகின் நீளம் 5 முழம்; அது இரண்டாவது கேருபீனின் சிறகைத் தொட்டுக்கொண்டிருந்தது. 12 இரண்டாவது கேருபீனுடைய ஒரு சிறகின் நீளம் 5 முழம். அது முதல் கேருபீனின் சிறகைத் தொட்டுக்கொண்டிருந்தது. இன்னொரு சிறகின் நீளம் 5 முழம். அது அறையின் இன்னொரு சுவரைத் தொட்டுக்கொண்டிருந்தது. 13 அந்தக் கேருபீன்கள் 20 முழ நீளத்துக்குச் சிறகுகளை விரித்திருந்தன; அவற்றின் பாதங்கள் தரையைத் தொட்டுக்கொண்டிருந்தன. அவற்றின் முகங்கள் பரிசுத்த அறையைப் பார்த்தபடி இருந்தன.
14 நீல நிற நூல், ஊதா நிற கம்பளி நூல், கருஞ்சிவப்பு நிற நூல், உயர்தர துணி ஆகியவற்றால் திரைச்சீலையைச் செய்து, அதில் கேருபீன் உருவங்களைத் தையல் போட்டார்.
15 ஆலயத்தின் முன்பகுதியில் இரண்டு தூண்களை நிறுத்தினார்; அவற்றின் உயரம் 35 முழமாக இருந்தது; ஒவ்வொரு தூணின் உச்சியிலிருந்த கும்பத்தின் உயரமும் 5 முழமாக இருந்தது. 16 கழுத்தில் அணியும் ஆபரணங்களைப் போல் சங்கிலிகள் செய்து, தூண்களின் உச்சியிலிருந்த கும்பங்களில் வைத்தார். அதோடு, 100 மாதுளம்பழ வடிவங்களைச் செய்து அந்தச் சங்கிலிகளில் தொங்கவிட்டார். 17 அந்தத் தூண்களை ஆலயத்தின் முன்பகுதியில் நிறுத்தினார். ஒரு தூணை வலது பக்கத்தில் நிறுத்தி அதற்கு யாகீன் என்று பெயர் வைத்தார்; மற்றொரு தூணை இடது பக்கத்தில் நிறுத்தி அதற்கு போவாஸ் என்று பெயர் வைத்தார்.
