1 அதற்கு யோபு,
 2 “நான் இதுபோல் எவ்வளவோ கேட்டிருக்கிறேன்.
ஆறுதல்படுத்துவதற்குப் பதிலாக நீங்கள் எல்லாரும் என் மனதை நோகடிக்கிறீர்களே.
 3 அர்த்தமில்லாத பேச்சுக்கு ஒரு முடிவே இல்லை.
என்னிடம் ஏன் இப்படி எரிந்து விழுகிறீர்கள்?
 4 எனக்கும் உங்களைப் போலப் பேசத் தெரியும்.
என்னுடைய இடத்தில் நீங்கள் இருந்தால்என்னாலும் உங்களுக்கு எதிராகச் சாமர்த்தியமாய்ப் பேச முடியும்.கிண்டலாக உங்களைப் பார்த்துத் தலையசைக்க முடியும்.
 5 ஆனால் அப்படியெல்லாம் செய்ய மாட்டேன்; உங்களைத் தைரியப்படுத்துவேன்.ஆறுதல் சொல்லி உங்கள் கவலைகளைப் போக்குவேன்.
 6 நான் இப்படி என்னதான் பேசினாலும் என் வலி தணிவதில்லை.பேசுவதை நிறுத்தினாலும் அது குறைவதில்லை.
 7 கடவுள் என்னைச் சோகத்தில் தள்ளிவிட்டார்.எனக்கென்று இருந்த எல்லாரையும் அழித்துவிட்டார்.
 8 இப்போதும் அவர் என்னை ஆட்டிப்படைப்பதை மற்றவர்கள் கண்கூடாகப் பார்க்கிறார்கள்.தப்பு செய்ததற்குத் தண்டனையாகத்தான் எலும்பும் தோலுமாக இருக்கிறேன் என்று சொல்கிறார்கள்.
 9 கோபத்தில் அவர் என்னை நார்நாராகக் கிழித்துவிட்டார்; என்மேல் வெறியோடு இருக்கிறார்.
என்னைப் பார்த்துப் பற்களை நறநறவென்று கடிக்கிறார்.
என் எதிரிகளின் கண்கள் என்னைக் குத்திக் கிழிக்கின்றன.
10 அவர்கள் என்னைப் பற்றி இல்லாததையெல்லாம் சொல்கிறார்கள்.கன்னத்தில் அறைந்து அவமானப்படுத்துகிறார்கள்.எனக்கு எதிராக ஒரு பெரிய கூட்டமே திரண்டிருக்கிறது.
11 கடவுள் என்னைப் பொடியன்களிடம் ஒப்படைத்தார்.கெட்டவர்களின் கையில் கொடுத்தார்.
12 கவலையில்லாமல் இருந்த என்னை நொறுக்கினார்.கழுத்தைப் பிடித்துத் தள்ளி என்னை மிதித்தார்.என்னைத் தாக்குவதிலேயே குறியாக இருந்தார்.
13 அவருடைய வில்வீரர்கள் என்னைச் சூழ்ந்திருக்கிறார்கள்.அவர் ஈவிரக்கமே இல்லாமல் அம்புகளால் என்னை ஆழமாக துளைக்கிறார்.என் பித்தநீரைத் தரையில் ஊற்றுகிறார்.
14 மதிலைத் துளைப்பதுபோல் என்னை மாறிமாறி துளைக்கிறார்.போர்வீரனைப் போல் என்மேல் பாய்கிறார்.
15 நான் போட்டுக்கொள்வதற்குத் துக்கத் துணியை தைத்தேன்.என் மானம் மரியாதையைக் குழிதோண்டிப் புதைத்தேன்.
16 அழுது அழுது என் முகம் சிவந்துவிட்டது.கண்ணீர் சிந்தி சிந்தி என் கண்கள் வீங்கிவிட்டன.17 இத்தனைக்கும், நான் வன்முறையில் இறங்கியதே இல்லை.சுத்தமான மனதோடுதான் ஜெபம் செய்கிறேன்.
18 மண்ணே, என் இரத்தத்தை மூடி மறைக்காதே!
அது எனக்காக ஓயாமல் கதறட்டும்!
19 இதோ, எனக்குச் சாட்சி சொல்பவர் பரலோகத்தில் இருக்கிறார்.எனக்காக வாதாடுபவர் மேலே இருக்கிறார்.
20 என் நண்பர்கள் என்னைக் கேலி செய்கிறார்கள்.நான் கடவுளிடம் கண்ணீர்விட்டுக் கெஞ்சுகிறேன்.
21 மனுஷனுக்கும் மனுஷனுக்கும் இடையே உள்ள வழக்கை இன்னொரு மனுஷன் தீர்த்துவைப்பது உண்டு.அதுபோலவே, எனக்கும் கடவுளுக்கும் இடையே உள்ள வழக்கை யாராவது தீர்த்துவைக்கட்டும்.
22 இன்னும் சில வருஷங்கள்தான் நான் வாழப்போகிறேன்.அதன்பின், திரும்பிவர முடியாத இடத்துக்குப் போய்விடுவேன்” என்று சொன்னார்.
