1 அதற்கு யோபு,
 2 “நீங்கள்தான் எல்லாம் தெரிந்தவர்கள் ஆயிற்றே!உங்களுக்குப் பிறகு ஞானிகள் என்று சொல்லிக்கொள்ள யார் இருக்கப்போகிறார்கள்?
 3 ஆனால், நான் எந்த விதத்திலும் உங்களுக்குக் குறைந்தவன் இல்லை.
எனக்கும் புத்தி இருக்கிறது.
நீங்கள் சொல்கிற விஷயங்களெல்லாம் யாருக்குத்தான் தெரியாது?
 4 நான் கடவுளிடம் கெஞ்சிக்கொண்டிருக்கிறேன்.அதைப் பார்த்து என் நண்பர்கள் கேலி செய்கிறார்கள்.
நீதிநேர்மையோடு நடப்பவனைக் கண்டாலே எல்லாருக்கும் கிண்டல்தான்.
 5 எதற்கும் கவலைப்படாத ஆட்கள் தங்களுக்கு அழிவே வராது என்று நினைக்கிறார்கள்.கஷ்டத்தில் துவண்டுபோகிற ஆட்கள்தான் அழிந்துபோவார்கள் என்று நினைக்கிறார்கள்.
 6 கொள்ளைக்காரர்கள் நிம்மதியாக வாழ்கிறார்கள்.சிலைகளை வைத்துக் கும்பிடுகிறவர்களும்,கடவுளைக் கோபப்படுத்துகிறவர்களும் பத்திரமாக இருக்கிறார்கள்.
 7 ஆனால், தயவுசெய்து மிருகங்களைக் கேட்டுப் பாருங்கள்; அவை உங்களுக்குக் கற்றுக்கொடுக்கும்.பறவைகளை விசாரித்துப் பாருங்கள்; அவை உங்களுக்கு விளக்கிச் சொல்லும்.
 8 பூமியைக் கொஞ்சம் கவனித்துப் பாருங்கள்; அது உங்களுக்குச் சொல்லித்தரும்.கடல்மீனும் உங்களுக்கு எடுத்துச்சொல்லும்.
 9 யெகோவாதானே அவற்றையெல்லாம் உண்டாக்கினார்?இந்த உண்மையை அறியாத படைப்பு எதுவுமே இல்லை.
10 அவருடைய கையில்தான் எல்லா ஜீவன்களின் உயிரும் இருக்கிறது.மனுஷனின் மூச்சும் அவரிடம்தான் இருக்கிறது.
11 சாப்பாட்டை நாக்கு ருசி பார்ப்பதில்லையா?அது போல, வார்த்தைகளைக் காது சோதித்துப் பார்ப்பதில்லையா?
12 வயதானவர்கள் ஞானம் உள்ளவர்கள்தானே?பெரியவர்கள் அனுபவம் உள்ளவர்கள்தானே?
13 ஆனால், கடவுள்தான் எல்லா ஞானமும் பலமும் உள்ளவர்.ஆலோசனையும் புரிந்துகொள்ளுதலும் உள்ளவர்.
14 அவர் இடித்ததை யாராலும் கட்ட முடியாது.அவர் மூடியதை எந்த மனுஷனாலும் திறக்க முடியாது.
15 அவர் மழையைத் தடுத்தால், எல்லாமே காய்ந்துபோகும்.அவர் மழையைத் தந்தால், வெள்ளம் பெருக்கெடுக்கும்.
16 அவரிடம் பலமும் ஞானமும் உண்டு.ஏமாறுகிறவனும் ஏமாற்றுகிறவனும் அவருடைய கையில் இருக்கிறார்கள்.
17 ஆலோசகர்களை அவர் வெறுங்காலில் அலைய விடுகிறார்.நீதிபதிகளை முட்டாள்களாக்குகிறார்.18 ராஜாக்களின் அதிகாரத்தைப் பறிக்கிறார்.அவர்களை அடிமையாக்குகிறார்.
19 குருமார்களை வெறுங்காலில் அலைய விடுகிறார்.அதிகாரமும் செல்வாக்கும் உள்ளவர்களை வீழ்த்துகிறார்.20 நம்பகமான ஆலோசகர்களின் வாயை அடைத்துவிடுகிறார்.
பெரியவர்களின் புத்தியை அழித்துவிடுகிறார்.21 செல்வாக்கு உள்ளவர்களுக்கு மிகுந்த அவமானம் வரும்படி செய்கிறார்.பலமுள்ளவர்களைப் பலவீனமாக்குகிறார்.22 இருட்டுக்குள் மறைந்திருப்பவற்றை வெளிப்படுத்துகிறார்.கும்மிருட்டுக்குள் புதைந்திருப்பவற்றை வெட்டவெளிச்சமாக்குகிறார்.23 தேசங்களை வளரவிட்டு அவற்றை அழித்துவிடுகிறார்.ஜனங்களைப் பெருக வைத்து, அவர்களை வேறு தேசத்துக்குக் கைதிகளாக அனுப்பிவிடுகிறார்.
24 ஜனங்களுடைய தலைவர்களின் புத்தியை மழுங்க வைக்கிறார்.பாதையில்லாத பொட்டல் காடுகளில் அவர்களைத் திரிய வைக்கிறார்.
25 அவர்களை இருட்டில் தட்டுத்தடுமாற வைக்கிறார்.குடிகாரன் தள்ளாடுவதுபோல் அங்குமிங்கும் தள்ளாட வைக்கிறார்” என்று சொன்னார்.
