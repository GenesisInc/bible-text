1 அப்படியானால், நாம் என்ன சொல்வோம்? அளவற்ற கருணை அதிகமதிகமாகக் கிடைக்கும் என்று நினைத்துக்கொண்டு தொடர்ந்து பாவம் செய்யலாமா? 2 கூடவே கூடாது! பாவத்தைப் பொறுத்தவரை நாம் இறந்துவிட்டதால், இனி எப்படிப் பாவ வாழ்க்கை நடத்திக்கொண்டே இருக்க முடியும்? 3 கிறிஸ்து இயேசுவுக்குள் ஞானஸ்நானம் எடுத்த நாம் எல்லாரும் அவருடைய மரணத்துக்குள் ஞானஸ்நானம் எடுத்தோம் என்பது உங்களுக்குத் தெரியாதா? 4 பரலோகத் தகப்பனின் வல்லமையால் கிறிஸ்து உயிரோடு எழுப்பப்பட்டார். அதேபோல், நாமும் புதிய வாழ்வு வாழ்வதற்காக அவருடைய மரணத்துக்குள் ஞானஸ்நானம் எடுத்து அவரோடுகூட அடக்கம் செய்யப்பட்டோம். 5 நாம் அவரைப் போல இறந்து அவரோடு ஒன்றுபட்டால், அவரைப் போல உயிருடன் எழுந்து நிச்சயம் அவரோடு ஒன்றுபடுவோம். 6 நம்முடைய பாவ உடல் நம்மேல் ஆதிக்கம் செலுத்தாமல் இருப்பதற்காக, நம்முடைய பழைய சுபாவம் அவரோடு மரக் கம்பத்தில் வைத்து ஆணியடிக்கப்பட்டது என்று நமக்குத் தெரியும். அதனால் இனிமேல் நாம் பாவத்துக்கு அடிமைகளாக இருக்க மாட்டோம். 7 ஏனென்றால், இறந்தவன் தன்னுடைய பாவத்திலிருந்து முழுமையாக விடுதலை செய்யப்பட்டிருக்கிறான்.
8 நாம் கிறிஸ்துவோடு இறந்திருந்தோம் என்றால், அவரோடு வாழ்வதும் நிச்சயம். 9 ஏனென்றால், இப்போது உயிரோடு எழுப்பப்பட்டிருக்கிற கிறிஸ்து இனி இறப்பதில்லை என்று நமக்குத் தெரியும். மரணம் இனிமேல் அவருடைய எஜமானாக இருக்காது. 10 அவர் இறந்தார், பாவத்தைப் போக்குவதற்காக எல்லா காலத்துக்கும் ஒரேமுறை இறந்தார். ஆனால், இப்போது உயிர்வாழ்கிறார், கடவுளுக்காக உயிர்வாழ்கிறார். 11 அதேபோல் நீங்களும் பாவத்தைப் பொறுத்தவரை இறந்தவர்களாகவும், கிறிஸ்து இயேசுவின் மூலம் கடவுளுக்காக உயிர்வாழ்கிறவர்களாகவும் உங்களை நினைத்துக்கொள்ளுங்கள்.
12 அதனால், உங்களுடைய உடலின் ஆசைகளுக்குப் பாவம் உங்களை அடிமைப்படுத்தி, சாவுக்குரிய உங்கள் உடலில் தொடர்ந்து ராஜாவாக ஆட்சி செய்ய அனுமதிக்காதீர்கள். 13 உங்களுடைய உடலை அநீதியின் ஆயுதங்களாகப் பாவத்துக்கு அர்ப்பணிக்காமல், நீதியின் ஆயுதங்களாகக் கடவுளுக்கு அர்ப்பணியுங்கள். செத்த நிலையிலிருந்து உயிர் பெற்றிருக்கிறீர்கள் என்பதை உணர்ந்து உங்களையே அவருக்கு அர்ப்பணியுங்கள். 14 பாவம் உங்கள் எஜமானாக இருக்க அனுமதிக்காதீர்கள். ஏனென்றால், நீங்கள் திருச்சட்டத்தின்கீழ் இல்லாமல் அளவற்ற கருணையின்கீழ் இருக்கிறீர்கள்.
15 அப்படியானால் என்ன சொல்வது? நாம் திருச்சட்டத்தின்கீழ் இல்லாமல் அளவற்ற கருணையின்கீழ் இருக்கிறோம் என்பதற்காகப் பாவம் செய்யலாமா? கூடவே கூடாது! 16 யாருக்கு உங்களை அர்ப்பணித்துக் கீழ்ப்படிகிறீர்களோ அவருக்குத்தான் நீங்கள் அடிமைகள் என்பது உங்களுக்குத் தெரியாதா? அதனால், நீங்கள் பாவத்துக்கு அடிமைகளாக இருந்தால் மரணமடைவீர்கள், கீழ்ப்படிதலுக்கு அடிமைகளாக இருந்தால் நீதிமான்களாவீர்கள். 17 முன்பு நீங்கள் பாவத்துக்கு அடிமைகளாக இருந்தாலும், நீங்கள் எந்தப் போதனையிடம் ஒப்படைக்கப்பட்டீர்களோ அந்தப் போதனைக்கு மனப்பூர்வமாகக் கீழ்ப்படிந்தீர்கள்; அதற்காகக் கடவுளுக்கு நன்றி சொல்கிறேன். 18 நீங்கள் பாவத்திலிருந்து விடுதலை செய்யப்பட்டதால், நீதிக்கு அடிமைகளானீர்கள். 19 உங்களுடைய பலவீனத்தின் காரணமாக எளிய வார்த்தைகளில் நான் உங்களிடம் பேசுகிறேன். அக்கிரமச் செயல்களைச் செய்வதற்காக உங்களுடைய உடலுறுப்புகளை அசுத்தத்துக்கும் அக்கிரமத்துக்கும் அடிமைகளாக முன்பு அர்ப்பணித்தீர்கள். ஆனால், இப்போது பரிசுத்த செயல்களைச் செய்வதற்காக உங்களுடைய உடலுறுப்புகளை நீதிக்கு அடிமைகளாக அர்ப்பணியுங்கள். 20 ஏனென்றால், நீங்கள் பாவத்துக்கு அடிமைகளாக இருந்தபோது நீதிக்குக் கட்டுப்பட்டவர்களாக இல்லை.
21 அப்போது செய்த செயல்களால் உங்களுக்கு என்ன பலன்கள் கிடைத்தன? இப்போது அவற்றை நினைத்து வெட்கப்படுகிறீர்கள். அவை மரணத்துக்கு வழிநடத்துகின்றன. 22 ஆனாலும், நீங்கள் இப்போது பாவத்திலிருந்து விடுதலை செய்யப்பட்டு கடவுளுக்கு அடிமைகளாகி இருப்பதால், பரிசுத்த வாழ்க்கையைப் பலனாகப் பெற்றிருக்கிறீர்கள்; அது முடிவில்லாத வாழ்வுக்கு வழிநடத்துகிறது. 23 பாவத்தின் சம்பளம் மரணம்; நம் எஜமானாகிய கிறிஸ்து இயேசுவின் மூலம் கடவுள் தரும் அன்பளிப்போ முடிவில்லாத வாழ்வு.
