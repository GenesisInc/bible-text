1 எசேக்கியா ராஜா அதைக் கேட்டவுடனே தன்னுடைய உடையைக் கிழித்துக்கொண்டார். பின்பு, துக்கத் துணியை போட்டுக்கொண்டு யெகோவாவின் ஆலயத்துக்குப் போனார். 2 அதன்பின், அரண்மனை நிர்வாகியான எலியாக்கீமையும் செயலாளரான செப்னாவையும் மூத்த குருமார்களையும் ஆமோத்சின் மகனாகிய ஏசாயா தீர்க்கதரிசியிடம் அனுப்பினார். அவர்கள் துக்கத் துணியைப் போட்டுக்கொண்டு ஏசாயாவிடம் போய், 3 “‘இந்த நாள் நமக்கு இக்கட்டான நாள். இன்று நாம் அவமதிக்கப்பட்டோம், கேவலப்படுத்தப்பட்டோம். பிரசவ நேரம் நெருங்கியும் பிள்ளை பெற்றெடுக்கச் சக்தியில்லாத பெண்ணைப் போல ஆகிவிட்டோம். 4 அசீரிய ராஜா தன்னுடைய ஊழியன் ரப்சாக்கேயை அனுப்பி, உயிருள்ள கடவுளைப் பழித்துப் பேசியிருக்கிறான்; அவன் பேசிய பேச்சையெல்லாம் உங்கள் கடவுளான யெகோவா கேட்டிருப்பார். அவனுக்கு யெகோவா தக்க தண்டனை தருவார். அதனால், இப்போது தேசத்தில் மீதியிருக்கிற மக்களுக்காக அவரிடம் வேண்டிக்கொள்ளுங்கள்’ என்று எசேக்கியா உங்களிடம் சொல்லச் சொன்னார்” என்றார்கள்.
5 எசேக்கியா ராஜாவின் ஊழியர்கள் இதை ஏசாயாவிடம் சொன்னபோது, 6 ஏசாயா அவர்களிடம், “‘யெகோவா சொல்வது என்னவென்றால், “அசீரிய ராஜாவின் ஊழியர்கள் என்னை நிந்தித்துப் பேசியதைக் கேட்டு நீங்கள் பயப்படாதீர்கள். 7 அவன் மனதில் ஒரு யோசனையை வர வைப்பேன். ஒரு செய்தியைக் கேட்டு தன்னுடைய தேசத்துக்கு அவனைத் திரும்பிப் போக வைப்பேன்; அவனுடைய தேசத்திலேயே அவனை வாளுக்குப் பலியாக்குவேன்.”’ இதை உங்கள் எஜமானிடம் போய்ச் சொல்லுங்கள்” என்றார்.
8 அசீரிய ராஜா லாகீசிலிருந்து போய்விட்டதை ரப்சாக்கே கேள்விப்பட்டு, அவரிடம் திரும்பிப் போனான். அப்போது, அசீரிய ராஜா லிப்னாவுக்கு எதிராகப் போர் செய்துகொண்டிருந்தான். 9 அந்தச் சமயத்தில், “எத்தியோப்பிய ராஜாவான திராக்கா உங்களோடு போர் செய்ய வந்திருக்கிறார்” என்று அசீரிய ராஜாவிடம் சொல்லப்பட்டது. அதனால், அவன் மறுபடியும் எசேக்கியாவிடம் தூதுவர்களை அனுப்பினான். 10 அந்தத் தூதுவர்களிடம், “நீங்கள் யூதாவின் ராஜா எசேக்கியாவிடம் போய் இப்படிச் சொல்லுங்கள்: ‘“எருசலேமை அசீரிய ராஜாவின் கையில் கொடுக்கப்போவதில்லை” என்று நீ நம்புகிற கடவுள் சொன்னால் அதைக் கேட்டு ஏமாந்துவிடாதே. 11 இதோ பார்! அசீரிய ராஜாக்கள் மற்ற எல்லா தேசங்களையும் அடியோடு அழித்துப்போட்டதை நீ கேள்விப்படவில்லையா? நீ மட்டும் என் கையிலிருந்து தப்பித்துவிடுவாயா? 12 என்னுடைய முன்னோர்கள் மற்ற தேசங்களை அழித்தபோது அங்கிருந்த தெய்வங்களால் காப்பாற்ற முடிந்ததா? கோசான் மக்களும் ஆரான் மக்களும் ரேத்சேப் மக்களும் தெல்-ஆசாரில் குடியிருந்த ஏதேன் மக்களும் எங்கே? 13 காமாத்தின் ராஜாவும் அர்பாத்தின் ராஜாவும் எங்கே? செப்பர்வாயிம், ஏனா, ஈவா நகரங்களின் ராஜாக்களெல்லாம் இப்போது எங்கே?’” என்று கேட்டான்.
14 அசீரிய ராஜா அனுப்பிய கடிதங்களைத் தூதுவர்களிடமிருந்து எசேக்கியா வாங்கிப் படித்தார். பின்பு, யெகோவாவின் ஆலயத்துக்குப் போய் அவற்றை யெகோவாவின் முன்னால் விரித்து வைத்து, 15 யெகோவா முன்னால் இப்படி ஜெபம் செய்தார்: “யெகோவாவே, இஸ்ரவேலின் தேவனே, கேருபீன்களுக்கு மேலே வீற்றிருப்பவரே, நீங்கள் ஒருவர்தான் பூமியிலுள்ள எல்லா ராஜ்யங்களுக்கும் கடவுள். நீங்கள்தான் வானத்தையும் பூமியையும் படைத்த உண்மைக் கடவுள். 16 யெகோவாவே, தயவுசெய்து காதுகொடுத்துக் கேளுங்கள்! யெகோவாவே, உங்கள் கண்களைத் திறந்து பாருங்கள்! உயிருள்ள கடவுளாகிய உங்களைப் பழித்து சனகெரிப் என்னவெல்லாம் எழுதி அனுப்பியிருக்கிறான் என்று பாருங்கள். 17 யெகோவாவே, அசீரிய ராஜாக்கள் மற்ற தேசங்களையும் அங்கிருந்த நகரங்களையும் அழித்துப்போட்டது உண்மைதான். 18 அங்கிருந்த மக்கள் வணங்கிய தெய்வங்களையும் நெருப்பில் எரித்துப்போட்டார்கள். அவையெல்லாம் கடவுள் கிடையாதே, மனுஷர்கள் செய்தவைதானே, வெறும் மரக்கட்டையும் கல்லும்தானே. அதனால்தான் அவர்களால் அவற்றை அழிக்க முடிந்தது. 19 ஆனால் யெகோவாவே, எங்கள் கடவுளே, நீங்கள் மட்டும்தான் கடவுள் என்பதைப் பூமியிலுள்ள எல்லா ராஜ்யங்களும் புரிந்துகொள்ள வேண்டும். அதனால் யெகோவாவே, எதிரியின் கையிலிருந்து தயவுசெய்து எங்களைக் காப்பாற்றுங்கள்” என்று சொன்னார்.
20 பின்பு, எசேக்கியாவுக்கு ஆமோத்சின் மகன் ஏசாயா இப்படிச் செய்தி அனுப்பினார்: “இஸ்ரவேலின் கடவுளான யெகோவா சொல்வது என்னவென்றால், ‘அசீரிய ராஜா சனகெரிப்பைப் பற்றி நீ செய்த ஜெபத்தைக் கேட்டேன். 21 யெகோவாவாகிய நான் அவனுக்கு எதிராகச் சொல்வது இதுதான்:
“சீயோன் கன்னிப்பெண் உன்னை ஏளனம் செய்கிறாள், கேலி செய்கிறாள்.
எருசலேம் மகள் உன்னைப் பார்த்துக் கிண்டலாகத் தலை ஆட்டுகிறாள்.
22 நீ இஸ்ரவேலின் பரிசுத்தமான கடவுளையே பழித்துப் பேசிவிட்டாய்!
அவரையே நிந்தித்துவிட்டாய்!அவரிடமே குரலை உயர்த்திப் பேசினாய்!
அவரையே ஆணவமாகப் பார்த்தாய்!
23 தூதுவர்களை அனுப்பி யெகோவாவுக்கே சவால் விட்டு,‘ஏராளமான போர் ரதங்களோடு வருவேன்,மலைகளின் உச்சிக்கே ஏறுவேன்,லீபனோனின் எல்லைகளுக்குப் போவேன்.
அங்கே உயர்ந்தோங்கி நிற்கும் தேவதாரு மரங்களையும் செழிப்பான ஆபால் மரங்களையும் வெட்டுவேன்;
அதன் எல்லைகளுக்கும், அடர்த்தியான காடுகளுக்கும் போவேன்.
24 கிணறுகளைத் தோண்டி, புதுத் தண்ணீரைக் குடிப்பேன்;என் பாதம் பட்டதும் எகிப்தின் ஆறுகளெல்லாம் வறண்டுபோகும்’ என்று சொன்னாய்.
25 நடக்க வேண்டியதை நான்தான் வெகு காலத்துக்கு முன்பே முடிவுசெய்தேன், இதை நீ கேள்விப்படவில்லையா?
நான்தான் ஆரம்பக் காலத்திலிருந்தே இதை ஏற்பாடு செய்தேன்.
இப்போது இதை நிறைவேற்றப்போகிறேன்.
மதில் சூழ்ந்த நகரங்களை நீ மண்மேடுகளாக்குவாய்.
26 அவற்றின் குடிமக்கள் எதுவும் செய்ய முடியாமல் தவிப்பார்கள்;கதிகலங்கிப்போவார்கள், அவமானப்படுவார்கள்.
புல்பூண்டுகளைப் போல் வாடிப்போவார்கள்,கூரையில் முளைத்து, கிழக்குக் காற்றில் பட்டுப்போகும் புல்லைப் போல் ஆவார்கள்.
27 நீ எப்போது உட்காருகிறாய், எப்போது போகிறாய், எப்போது வருகிறாய் என்றெல்லாம் எனக்கு நன்றாகத் தெரியும்,எனக்கு எதிராக நீ கொதித்தெழுவதும் தெரியும்,28 என்மேல் இருக்கிற ஆத்திரத்தில் நீ கத்துவதைக் கேட்டேன்.
அதனால் உன் மூக்கில் கொக்கி மாட்டி, உன் வாயில் கடிவாளம் போட்டு,வந்த வழியிலேயே உன்னைத் திரும்பிப் போக வைப்பேன்.”
29 எசேக்கியா, உனக்கு நான் தரும் அடையாளம் இதுதான்: இந்த வருஷம் தானாக விளைந்ததை சாப்பிடுவீர்கள்; அடுத்த வருஷம் அதிலிருந்து முளைக்கிற பயிர்களைச் சாப்பிடுவீர்கள்; ஆனால், அதற்கடுத்த வருஷம் நீங்களே விதைத்து அறுவடை செய்வீர்கள், திராட்சைத் தோட்டங்களை அமைத்து அவற்றின் பழங்களைச் சாப்பிடுவீர்கள். 30 யூதா மக்களில் மீதியிருக்கிற ஆட்கள் மரம்போல் வேரூன்றி நிற்பார்கள், காய்த்துக் குலுங்குவார்கள். 31 மீதியிருக்கிற மக்கள் எருசலேமிலிருந்தும், உயிர்தப்புகிற ஆட்கள் சீயோன் மலையிலிருந்தும் புறப்பட்டுப் போவார்கள். பரலோகப் படைகளின் யெகோவாவுடைய வைராக்கியம் இதைச் செய்யும்.
32 அசீரிய ராஜாவைப் பற்றி யெகோவா சொல்வது என்னவென்றால்,
“இந்த நகரத்துக்குள் அவன் வர மாட்டான்.இங்கே ஒரு அம்புகூட எறிய மாட்டான்.கேடயத்தை எடுத்துக்கொண்டு போர் செய்ய மாட்டான்.மண்மேடுகள் அமைத்து முற்றுகையிடவும் மாட்டான்.
33 வந்த வழியிலேயே அவன் திரும்பிப் போவான்;இந்த நகரத்துக்குள் நுழைய மாட்டான்” என்று யெகோவா சொல்கிறார்.
34 “என்னுடைய பெயருக்காகவும் என்னுடைய ஊழியன் தாவீதுக்காகவும்இந்த நகரத்தைப் பாதுகாப்பேன், இதைக் காப்பாற்றுவேன்.”’”
35 அன்றைக்கு இரவே யெகோவாவின் தூதர் புறப்பட்டுப் போய் அசீரியர்களின் முகாமில் இருந்த 1,85,000 வீரர்களைக் கொன்றுபோட்டார். மக்கள் விடியற்காலையில் எழுந்தபோது, அவர்கள் எல்லாரும் பிணமாகக் கிடப்பதைப் பார்த்தார்கள். 36 அதனால், அசீரிய ராஜாவான சனகெரிப் நினிவேக்குத் திரும்பிப் போய் அங்கேயே தங்கினான். 37 ஒருநாள், அவனுடைய தெய்வமான நிஸ்ரோக்கின் கோயிலில் அவன் மண்டிபோட்டு வணங்கிக்கொண்டிருந்தான். அப்போது, அவனுடைய மகன்கள் அத்ரமலேக்கும் சரேத்சேரும் அவனை வாளால் வெட்டிக் கொன்றுவிட்டு, அரராத் பகுதிக்குத் தப்பியோடினார்கள். அவனுக்குப் பிறகு அவனுடைய மகன் எசரத்தோன் ராஜாவானான்.
