1 யோயாக்கீமின் ஆட்சிக் காலத்தில் பாபிலோன் ராஜா நேபுகாத்நேச்சார் படையெடுத்து வந்தான்; யோயாக்கீம் மூன்று வருஷங்கள் அவனுக்குச் சேவை செய்தார், பிற்பாடு அவனுக்கு எதிராகக் கலகம் செய்தார். 2 அதன் பின்பு கல்தேயர்கள், சீரியர்கள், மோவாபியர்கள், அம்மோனியர்கள் ஆகியோரின் கொள்ளைக்கூட்டங்கள் அடுத்தடுத்து அவருடைய தேசத்தைச் சூறையாட யெகோவா விட்டுவிட்டார். யெகோவா தன்னுடைய ஊழியர்களான தீர்க்கதரிசிகள் மூலம் சொன்னபடியே, யூதாவை அழிக்க அவர்களை அனுப்பிக்கொண்டே இருந்தார். 3 இதெல்லாம் யெகோவாவின் கட்டளைப்படிதான் நடந்தது; யூதா மக்களைத் தன்னுடைய கண் முன்னாலிருந்து நீக்குவதற்காகத்தான் இப்படிச் செய்தார். ஏனென்றால் மனாசே நிறைய பாவங்கள் செய்திருந்தார்; 4 அப்பாவி மக்களைக் கொன்று குவித்திருந்தார்; அப்பாவிகளின் இரத்தத்தால் எருசலேமை நிரப்பியிருந்தார். யெகோவா இதையெல்லாம் மன்னிக்கத் தயாராக இல்லை.
5 யோயாக்கீமின் வாழ்க்கையில் நடந்த மற்ற விஷயங்களைப் பற்றியும், அவர் செய்த எல்லாவற்றைப் பற்றியும் யூதா ராஜாக்களின் சரித்திரப் புத்தகத்தில் எழுதப்பட்டிருக்கிறது. 6 யோயாக்கீம் இறந்த பின்பு அடக்கம் செய்யப்பட்டார்; அவருக்குப் பிறகு, அவருடைய மகன் யோயாக்கீன் ராஜாவானார்.
7 எகிப்தின் ராஜா அதன் பின்பு தன்னுடைய தேசத்திலிருந்து படைகளை அனுப்பவே இல்லை. ஏனென்றால், எகிப்தின் பள்ளத்தாக்குமுதல் யூப்ரடிஸ் ஆறுவரை எகிப்து ராஜாவுக்குச் சொந்தமான எல்லா பகுதிகளையும் பாபிலோன் ராஜா பிடித்துவிட்டான்.
8 யோயாக்கீன் ராஜாவானபோது அவருக்கு 18 வயது. அவர் எருசலேமில் மூன்று மாதங்கள் ஆட்சி செய்தார். அவருடைய அம்மா பெயர் நெகுஸ்தாள்; அவள் எருசலேமைச் சேர்ந்த எல்நாத்தானின் மகள். 9 யோயாக்கீன் தன்னுடைய அப்பாவைப் போலவே யெகோவா வெறுக்கிற காரியங்களைச் செய்துவந்தார். 10 அப்போது பாபிலோன் ராஜாவான நேபுகாத்நேச்சாரின் வீரர்கள் எருசலேம்மீது படையெடுத்து வந்து நகரத்தை முற்றுகையிட்டார்கள். 11 அவனுடைய வீரர்கள் முற்றுகையிட்ட சமயத்தில், பாபிலோன் ராஜா நேபுகாத்நேச்சாரும் அந்த நகரத்துக்கு வந்தான்.
12 யூதாவின் ராஜாவான யோயாக்கீன் தன்னுடைய அம்மாவையும் ஊழியர்களையும் உயர் அதிகாரிகளையும் அரண்மனை அதிகாரிகளையும் கூட்டிக்கொண்டு பாபிலோன் ராஜாவிடம் போனார். பாபிலோன் ராஜா தான் ஆட்சி செய்த எட்டாம் வருஷத்தில் அவரைக் கைதியாகப் பிடித்துக்கொண்டு போனான். 13 பின்பு, யெகோவாவின் ஆலயத்திலும் ராஜாவின் அரண்மனையிலும் இருந்த எல்லா பொக்கிஷங்களையும் எடுத்துக்கொண்டான். யெகோவாவின் ஆலயத்தில் இஸ்ரவேலின் ராஜாவான சாலொமோன் செய்து வைத்திருந்த தங்கச் சாமான்கள் எல்லாவற்றையும் நொறுக்கிப்போட்டான். யெகோவா சொன்னபடியே இது நடந்தது. 14 எருசலேமில் இருந்த உயர் அதிகாரிகள், மாவீரர்கள், கைத்தொழிலாளிகள், கொல்லர்கள் என எல்லாரையும் சிறைபிடித்துக்கொண்டு போனான்; மொத்தம் 10,000 பேரைக் கொண்டுபோனான். பரம ஏழைகளைத் தவிர வேறு யாரையுமே நகரத்தில் விட்டுவைக்கவில்லை. 15 இப்படி, யோயாக்கீனையும் அவருடைய அம்மாவையும் மனைவிகளையும் அரண்மனை அதிகாரிகளையும் பிரபலமான ஆண்களையும் எருசலேமிலிருந்து பாபிலோனுக்குச் சிறைபிடித்துக்கொண்டு போனான். 16 அதோடு, 7,000 போர்வீரர்களையும், 1,000 கைத்தொழிலாளிகளையும் கொல்லர்களையும் சிறைபிடித்துக்கொண்டு போனான்; போர்ப் பயிற்சி பெற்ற அந்த மாவீரர்கள் எல்லாரையும் சிறைபிடித்துக்கொண்டு போனான். 17 யோயாக்கீனுக்குப் பதிலாக அவருடைய சித்தப்பா மத்தனியாவை ராஜாவாக்கி, அவருடைய பெயரை சிதேக்கியா என்று மாற்றினான்.
18 சிதேக்கியா ராஜாவானபோது அவருக்கு 21 வயது; அவர் எருசலேமில் 11 வருஷங்கள் ஆட்சி செய்தார். அவருடைய அம்மா பெயர் அமுத்தாள்; அவள் லிப்னாவைச் சேர்ந்த எரேமியாவின் மகள். 19 யோயாக்கீமைப் போலவே இவரும் யெகோவா வெறுக்கிற காரியங்களையே செய்துவந்தார். 20 எருசலேமிலும் யூதாவிலும் இப்படிப்பட்ட காரியங்கள் நடந்து வந்ததால் யெகோவாவின் கோபம் பற்றியெரிந்தது. கடைசியில், அவர்களைத் தன்னுடைய கண் முன்னாலிருந்தே ஒதுக்கித்தள்ளிவிட்டார். பாபிலோன் ராஜாவுக்கு எதிராக சிதேக்கியா கலகம் செய்தார்.
