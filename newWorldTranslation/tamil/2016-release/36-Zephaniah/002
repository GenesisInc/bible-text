1 வெட்கங்கெட்ட தேசத்தாரே,ஒன்றுகூடி வாருங்கள், எல்லாரும் திரண்டு வாருங்கள்.
 2 தண்டனைத் தீர்ப்பு நிறைவேறுவதற்கு முன்பே,பதரைப் போல அந்த நாள் பறந்துபோவதற்கு முன்பே,யெகோவாவின் கோபம் உங்கள்மேல் கொட்டப்படுவதற்கு முன்பே,யெகோவாவுடைய கோபத்தின் நாள் உங்களுக்கு எதிராக வருவதற்கு முன்பே, 3 பூமியில் குடியிருக்கிற மனத்தாழ்மையுள்ள ஜனங்களே,யெகோவாவுடைய நீதியான சட்டங்களைப் பின்பற்றுகிறவர்களே,
யெகோவாவைத் தேடுங்கள், நீதிநெறிகளைத் தேடுங்கள், மனத்தாழ்மையைத் தேடுங்கள்.
அப்போது, அவருடைய கோபத்தின் நாளிலே நீங்கள் அநேகமாக பாதுகாக்கப்படலாம்.
 4 காசா நகரம் வெறிச்சோடிப் போகும்.அஸ்கலோன் நகரம் பாழாக்கப்படும்.
அஸ்தோத் ஜனங்கள் பட்டப்பகலில் விரட்டப்படுவார்கள்.எக்ரோன் ஜனங்கள் அடியோடு அழிக்கப்படுவார்கள்.
 5 “கடலோரத்தில் வாழும் கிரேத்தியர்களே, உங்களுக்குக் கேடுதான் வரும்!
யெகோவா உங்களுக்குத் தண்டனைத் தீர்ப்பு கொடுத்துவிட்டார்.
பெலிஸ்தியர்களின் தேசமான கானானே, உன்னை அழிப்பேன்.உன் குடிமக்கள் யாரையும் விட்டுவைக்க மாட்டேன்.
 6 கடலோரப் பகுதி மேய்ச்சல் நிலமாக மாறும்.அங்கே மேய்ப்பர்களுக்குக் கிணறுகளும் ஆடுகளுக்குத் தொழுவங்களும் இருக்கும்.
 7 மீதியிருக்கும் யூதா ஜனங்களுக்கு அது சொந்தமாகிவிடும்.அங்கே அவர்கள் வயிறார சாப்பிடுவார்கள்.
சாயங்காலத்தில் அஸ்கலோனின் வீடுகளில் சொகுசாகப் படுத்துக்கொள்வார்கள்.
அவர்களுடைய கடவுளான யெகோவா அவர்களை அக்கறையோடு பார்த்துக்கொள்வார்.சிறைபிடிக்கப்பட்டுப் போனவர்களைத் திரும்பக் கூட்டிக்கொண்டு வருவார்.”
 8 “மோவாபின் பழிப்பேச்சுகளையும் அம்மோனின் அவமரியாதையான பேச்சுகளையும் நான் கேட்டேன்.என் ஜனங்களைக் கேவலப்படுத்தி, அவர்களுடைய தேசத்தைக் கைப்பற்றப்போவதாக அவர்கள் பெருமையடித்தார்கள்” என்று கடவுள் சொல்கிறார்.
 9 இஸ்ரவேலின் கடவுளாகிய பரலோகப் படைகளின் யெகோவா சொல்வது இதுதான்:“என் உயிர்மேல் ஆணையாகச் சொல்கிறேன், மோவாப் தேசம் சோதோமைப் போல ஆகிவிடும்.அம்மோனியர்களின் தேசம் கொமோராவைப் போல ஆகிவிடும்.அது முள்காடாகவும் உப்புநிலமாகவும் மாறும், என்றென்றும் பாழாய்க் கிடக்கும்.
என் ஜனங்களில் மீதியானவர்கள் அந்தத் தேசங்களைச் சூறையாடுவார்கள்.என் தேசத்தில் மீதியிருக்கிறவர்கள் அவற்றைக் கைப்பற்றுவார்கள்.
10 அவர்களுடைய அகங்காரத்துக்குக் கிடைக்கும் தண்டனை இதுதான்.பரலோகப் படைகளின் யெகோவாவுடைய ஜனங்களுக்கு எதிராக அவர்கள் பெருமையடித்தார்களே, கேவலமாகப் பேசினார்களே.
11 யெகோவாவாகிய நான் அவர்களைப் பயந்து நடுங்க வைப்பேன்.அவர்களுடைய தெய்வங்களெல்லாம் ஒன்றுமில்லாமல் போகும்படி செய்துவிடுவேன்.தீவுகளில் குடியிருக்கிற எல்லாரும் என்னை வணங்குவார்கள்.ஒவ்வொரு தேசத்தாரும் எனக்கு அடிபணிவார்கள்.
12 எத்தியோப்பியர்களே, நீங்களும் என் வாளால் வெட்டி வீழ்த்தப்படுவீர்கள்.”
13 அவர் வடக்கிலிருக்கும் அசீரியாவுக்கு நேராகத் தன் கையை ஓங்கி, அதை அழிப்பார்.நினிவேயைப் பாழாக்கி அதைப் பாலைவனம் போலாக்குவார்.
14 அங்கே மந்தைகள் படுத்துக்கொள்ளும், எல்லாவித காட்டு மிருகங்களும் தங்கும்.
இடிந்துபோன தூண்களுக்கு நடுவே கூழைக்கடா பறவையும் முள்ளம்பன்றியும் இரவைக் கழிக்கும்.
ஜன்னல் வழியாகச் சத்தம் கேட்கும்.
நுழைவாசல் இடிபாடுகளாகக் கிடக்கும்.தேவதாரு மரப்பலகைகளை அவர் நாசமாக்குவார்.
15 எந்தக் கவலையும் இல்லாமல் பெருமையடித்துவந்த நகரம் அது.‘என்னைப் போல ஒரு நகரம் உலகத்திலேயே இல்லை’ என்று அது சொல்லிக்கொண்டிருந்தது.
ஆனால், அதற்குக் கோரமான முடிவு வரும்.அது காட்டு மிருகங்கள் தங்கும் இடமாக மாறும்!
அவ்வழியாகப் போகிறவர்கள் அதைப் பார்த்துக் கை காட்டி கேலி செய்வார்கள்.”
