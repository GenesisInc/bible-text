1 பின்பு யெகோவா யோசுவாவிடம், 2 “நீ இஸ்ரவேலர்களிடம் சொல்ல வேண்டியது என்னவென்றால், ‘மோசே மூலம் நான் உங்களுக்குச் சொன்னபடி, அடைக்கல நகரங்களைத் தேர்ந்தெடுங்கள். 3 அப்போதுதான், யாரையாவது தெரியாத்தனமாகவோ எதேச்சையாகவோ கொலை செய்தவன் இந்த நகரங்களுக்கு ஓடிப்போக முடியும். பழிவாங்குபவனால் கொல்லப்படாதபடி அங்கே போய் அவன் அடைக்கலம் பெற முடியும். 4 இந்த நகரங்களில் ஒன்றுக்கு அவன் ஓடிப்போய் அதன் வாசலில் நிற்க வேண்டும். பின்பு, அந்த நகரத்தின் பெரியோர்களிடம் தன்னுடைய வழக்கைச் சொல்ல வேண்டும். அவர்கள் அவனை நகரத்துக்குள் கூட்டிக்கொண்டுபோய், தங்களோடு குடியிருப்பதற்கு இடம் தர வேண்டும். 5 பழிவாங்குபவன் துரத்திக்கொண்டு வந்தால், கொலையாளியை அவன் கையில் அவர்கள் ஒப்படைக்கக் கூடாது. ஏனென்றால், அவன் முன்விரோதம் எதுவும் இல்லாமல் தெரியாத்தனமாகக் கொலை செய்துவிட்டான். 6 ஜனங்களின் பிரதிநிதிகளால் விசாரிக்கப்படும்வரை அவன் அந்த நகரத்திலேயே தங்கியிருக்க வேண்டும். அவன் குற்றவாளி இல்லை என்று நிரூபிக்கப்பட்டால், தலைமைக் குரு சாகும்வரை அவன் அங்கேயே குடியிருக்க வேண்டும். அதன்பின், எந்த நகரத்திலிருந்து ஓடி வந்தானோ அந்த நகரத்திலுள்ள தன் வீட்டுக்கே அவன் திரும்பிப் போகலாம்’” என்று சொன்னார்.
7 அவர் சொன்னபடியே அவர்கள் செய்தார்கள். நப்தலி மலைப்பகுதியில் உள்ள கலிலேயாவைச் சேர்ந்த கேதேஸ், எப்பிராயீம் மலைப்பகுதியில் உள்ள சீகேம், யூதா மலைப்பகுதியில் உள்ள கீரியாத்-அர்பா, அதாவது எப்ரோன், ஆகிய நகரங்களைத் தனியாக பிரித்து வைத்தார்கள். 8 எரிகோவுக்குக் கிழக்கிலே, ரூபன் கோத்திரத்துக்குச் சொந்தமான பீடபூமியின் வனாந்தரத்திலுள்ள பேசர், காத் கோத்திரத்துக்குச் சொந்தமான கீலேயாத்திலுள்ள ராமோத், மனாசே கோத்திரத்துக்குச் சொந்தமான பாசானிலுள்ள கோலான் ஆகிய நகரங்களை அவர்கள் தேர்ந்தெடுத்தார்கள்.
9 அந்த நகரங்கள் அடைக்கல நகரங்களாகப் பிரித்து வைக்கப்பட்டன. தெரியாத்தனமாகக் கொலை செய்துவிடுகிற இஸ்ரவேலனோ இஸ்ரவேலில் குடியிருக்கிற வேறு தேசத்துக்காரனோ தப்பியோடுவதற்காகவும், ஜனங்களின் பிரதிநிதிகளால் விசாரிக்கப்படுவதற்கு முன்பே பழிவாங்குபவனால் கொல்லப்படாமல் இருப்பதற்காகவும் இந்த ஏற்பாடு செய்யப்பட்டது.
