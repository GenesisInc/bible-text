1 யூதா கோத்திரத்துக்கு அவரவர் குடும்பத்தின்படி ஒதுக்கப்பட்ட பகுதி ஏதோமின் எல்லை வரைக்கும், அதாவது சீன் வனாந்தரம் வரைக்கும் நெகேபின் தென்முனை வரைக்கும், விரிந்திருந்தது. 2 அவர்களுடைய தெற்கு எல்லை உப்புக் கடலின் முனையில், அதாவது தெற்கே பார்த்தபடி இருக்கிற விரிகுடாவில், ஆரம்பித்து 3 தெற்கே அக்கராபீம் மேட்டைக் கடந்து, சீனுக்குப் போனது. பின்பு, காதேஸ்-பர்னேயாவின் தெற்கிலிருந்து மேலே ஏறி, எஸ்ரோனைக் கடந்து, ஆதார்வரை போய், கர்க்கா பக்கமாகத் திரும்பியது. 4 அங்கிருந்து அஸ்மோனுக்குப் போய், எகிப்தின் பள்ளத்தாக்குவரை விரிந்திருந்தது. அந்த எல்லை கடலில் முடிவடைந்தது. இதுதான் அவர்களுடைய தெற்கு எல்லை.
5 உப்புக் கடல்தான், அதாவது யோர்தானின் முகத்துவாரம் வரையில் இருக்கிற பகுதிதான், அவர்களுடைய கிழக்கு எல்லை. உப்புக் கடலின் விரிகுடாவில், யோர்தானின் முகத்துவாரத்தில், வடக்கு எல்லை ஆரம்பித்தது. 6 அந்த எல்லை பெத்-ஓக்லாவரை போய், பெத்-அரபாவுக்கு வடக்கு வரையில் போனது. அங்கிருந்து ரூபனின் மகனாகிய போகனுடைய கல் வரையில் போனது. 7 பின்பு, அது ஆகோர் பள்ளத்தாக்கிலுள்ள தெபீர்வரை போய் வடக்கே கில்காலுக்குத் திரும்பியது. பள்ளத்தாக்கின் தெற்கிலுள்ள அதும்மீம் மேட்டுக்கு முன்பாகத்தான் கில்கால் இருக்கிறது. பின்பு, அந்த எல்லை என்-சேமேஸ் நீரூற்றுகளைக் கடந்து என்-ரொகேலில் முடிவடைந்தது. 8 அங்கிருந்து பென்-இன்னோம் பள்ளத்தாக்குவரை, தெற்கே உள்ள எபூசியர்களின் மலைச் சரிவுவரை, அதாவது எருசலேம்வரை, அந்த எல்லை போனது. பின்பு, அது இன்னோம் பள்ளத்தாக்கின் மேற்கே இருக்கிற மலையின் உச்சிவரை போனது. அந்த மலை, ரெப்பாயீம் பள்ளத்தாக்கின் வடமுனையில் இருக்கிறது. 9 அந்த எல்லை, மலை உச்சியிலிருந்து நெப்தோவா நீரூற்றுவரை போய், எப்பெரோன் மலையில் இருக்கிற நகரங்கள்வரை விரிந்திருந்தது. பின்பு பாலா வரையில், அதாவது கீரியாத்-யெயாரீம் வரையில், போனது. 10 அது பாலாவிலிருந்து மேற்கே திரும்பி சேயீர் மலைவரை போய், வடக்கே உள்ள யெயாரீம் மலைச் சரிவுவரை, அதாவது கெசலோன்வரை, போனது. பின்பு பெத்-ஷிமேசுக்கு இறங்கி திம்னாவுக்குப் போனது. 11 அங்கிருந்து அது வடக்கே இருக்கிற எக்ரோனின் சரிவுவரை போய், சிக்ரோனிலிருந்து பாலா மலையைக் கடந்து, யாப்னியேலுக்குப் போய், கடலில் முடிவடைந்தது.
12 பெருங்கடலும் அதன் கரையோரப் பகுதிகளும் மேற்கு எல்லையாக இருந்தன. யூதா கோத்திரத்தாருக்கு அவரவர் குடும்பத்தின்படி நாலாபக்கமும் கிடைத்த எல்லை இதுதான்.
13 யெகோவா கட்டளை கொடுத்தபடியே, யூதா வம்சத்தார் மத்தியில் எப்புன்னேயின் மகன் காலேபுக்கு யோசுவா ஒரு பங்கு கொடுத்தார். அவருக்கு கீரியாத்-அர்பாவை (அர்பா என்பவன் ஏனாக்கின் தகப்பன்), அதாவது எப்ரோனை, கொடுத்தார். 14 அதனால் ஏனாக்கின் மூன்று மகன்களான சேசாய், அகீமான், தல்மாய் ஆகியவர்களை அங்கிருந்து காலேப் துரத்தியடித்தார். 15 பின்பு, அவர் தெபீருக்குப் போய் அங்கிருந்த ஜனங்களைத் தாக்கினார். (தெபீர் முற்காலத்தில் கீரியாத்-செப்பேர் என்று அழைக்கப்பட்டது.) 16 அதன்பின் காலேப், “கீரியாத்-செப்பேரைக் கைப்பற்றுகிறவனுக்கு என் மகள் அக்சாளைக் கல்யாணம் செய்து கொடுப்பேன்” என்று சொன்னார். 17 காலேபின் சகோதரனாகிய கேனாசின் மகன் ஒத்னியேல் அதைக் கைப்பற்றினார். அதனால், அவருக்குத் தன் மகள் அக்சாளை காலேப் கல்யாணம் செய்து கொடுத்தார். 18 அவள் தன் கணவனுடைய வீட்டுக்குப் போகும்போது, தன் அப்பாவிடம் ஒரு நிலத்தைக் கேட்டு வாங்கச் சொல்லி தன் கணவனைத் தூண்டினாள். கழுதையிலிருந்து அவள் கீழே இறங்கியபோது காலேப் அவளிடம், “உனக்கு என்ன வேண்டும்?” என்று கேட்டார். 19 அதற்கு அவள், “தயவுசெய்து எனக்கு ஒரு அன்பளிப்பு கொடுங்கள். தெற்கில் நீங்கள் எனக்குக் கொடுத்த நிலம் வறண்ட நிலமாக இருக்கிறது. அதனால் நிறைய தண்ணீர் இருக்கிற நிலத்தையும் கொடுங்கள்” என்று கேட்டாள். அவள் கேட்டபடியே மேற்புறத்திலும் கீழ்ப்புறத்திலும் இருக்கிற நீர்வளமுள்ள நிலத்தை அவர் கொடுத்தார்.
20 இதுதான் யூதா கோத்திரத்தாருக்கு அவரவர் குடும்பத்தின்படி கொடுக்கப்பட்ட நிலங்களின் விவரம்.
21 யூதா கோத்திரத்தின் தென்முனையில், ஏதோமின் எல்லையைப் பார்த்தபடி இருக்கிற நகரங்கள் இவைதான்: கப்செயேல், ஏதேர், யாகூர், 22 கீனா, திமோனா, அதாதா, 23 கேதேஸ், ஆத்சோர், இத்னான், 24 சீப், தேலெம், பெயாலோத், 25 ஆத்சோர்-அதாத்தா, கீரியோத்-எஸ்ரோன், அதாவது ஆத்சோர், 26 ஆமம், சேமா, மொலாதா, 27 ஆத்சார்-காதா, எஸ்மோன், பெத்-பாலேத், 28 ஆத்சார்-சுவால், பெயெர்-செபா, பிஸ்யோத்யா, 29 பாலா, ஈயிம், ஆத்சேம், 30 எல்தோலாத், கெசீல், ஓர்மா, 31 சிக்லாகு, மத்மன்னா, சன்சன்னா, 32 லெபாவோத், சில்லீம், ஆயின் மற்றும் ரிம்மோன். கிராமங்களோடு சேர்ந்த இந்த நகரங்கள் மொத்தம் 29.
33 சேப்பெல்லாவிலுள்ள நகரங்கள் இவைதான்: எஸ்தாவோல், சோரா, அஷ்னா, 34 சனோவா, என்-கன்னீம், தப்புவா, ஏனாம், 35 யர்மூத், அதுல்லாம், சோக்கோ, அசெக்கா, 36 சாராயிம், அதித்தாயீம், கெதேரா மற்றும் கேதெரொத்தாயீம். கிராமங்களோடு சேர்ந்த இந்த நகரங்கள் மொத்தம் 14.
37 சேனான், அதாஷா, மிக்தால்-காத், 38 திலியான், மிஸ்பே, யோக்தெயேல், 39 லாகீஸ், போஸ்காத், எக்லோன், 40 காபோன், லகமாம், கித்லீஷ், 41 கெதெரோத், பெத்-டாகோன், நாமா மற்றும் மக்கெதா. கிராமங்களோடு சேர்ந்த இந்த நகரங்கள் மொத்தம் 16.
42 லிப்னா, ஏத்தேர், ஆசான், 43 இப்தா, அஷ்னா, நெத்சீப், 44 கேகிலா, அக்சீப் மற்றும் மரேஷா. கிராமங்களோடு சேர்ந்த இந்த நகரங்கள் மொத்தம் 9.
45 எக்ரோன், அதன் சிற்றூர்கள் மற்றும் கிராமங்கள். 46 எக்ரோனுக்கு மேற்கே அஸ்தோத்தின் பக்கத்தில் இருக்கிற நகரங்கள் மற்றும் கிராமங்கள்.
47 அஸ்தோத், அதன் சிற்றூர்கள் மற்றும் கிராமங்கள்; காசா, அதன் சிற்றூர்கள் மற்றும் கிராமங்கள்; எகிப்தின் பள்ளத்தாக்கு, பெருங்கடல் மற்றும் கரையோரப் பகுதி.
48 மலைப்பகுதியிலுள்ள நகரங்கள்: சாமீர், யாத்தீர், சோக்கோ, 49 தன்னா, கீரியாத்-சன்னா, அதாவது தெபீர், 50 ஆனாப், எஸ்தெமொ, ஆனீம், 51 கோசேன், ஓலோன் மற்றும் கீலோ. கிராமங்களோடு சேர்ந்த இந்த நகரங்கள் மொத்தம் 11.
52 அராப், தூமா, எஷியான், 53 யானூம், பெத்-தப்புவா, ஆப்பெக்கா, 54 உம்தா, கீரியாத்-அர்பா, அதாவது எப்ரோன், மற்றும் சீயோர். கிராமங்களோடு சேர்ந்த இந்த நகரங்கள் மொத்தம் 9.
55 மாகோன், கர்மேல், சீப், யுத்தா, 56 யெஸ்ரயேல், யொக்தெயாம், சனோவா, 57 கேயின், கிபியா மற்றும் திம்னா. கிராமங்களோடு சேர்ந்த இந்த நகரங்கள் மொத்தம் 10.
58 அல்கூல், பெத்-சூர், கேதோர், 59 மகாராத், பெத்-ஆனோத் மற்றும் எல்தெகோன். கிராமங்களோடு சேர்ந்த இந்த நகரங்கள் மொத்தம் 6.
60 கீரியாத்-பாகால், அதாவது கீரியாத்-யெயாரீம், மற்றும் ரப்பா. கிராமங்களோடு சேர்ந்த இந்த நகரங்கள் மொத்தம் 2.
61 வனாந்தரத்திலுள்ள நகரங்கள்: பெத்-அரபா, மித்தீன், செக்காக்கா, 62 உப்பு நகரமாகிய நிப்சான் மற்றும் என்-கேதி. கிராமங்களோடு சேர்ந்த இந்த நகரங்கள் மொத்தம் 6.
63 எருசலேமில் குடியிருந்த எபூசியர்களை யூதா வம்சத்தாரால் விரட்டியடிக்க முடியவில்லை. அதனால், எபூசியர்கள் இன்றுவரை யூதா வம்சத்தாரோடு சேர்ந்து எருசலேமில் குடியிருக்கிறார்கள்.
