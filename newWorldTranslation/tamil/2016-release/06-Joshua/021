1 லேவியர்களின் தந்தைவழிக் குடும்பத் தலைவர்கள் கானான் தேசத்திலுள்ள சீலோவில், குருவாகிய எலெயாசாரிடமும் நூனின் மகனாகிய யோசுவாவிடமும் இஸ்ரவேல் கோத்திரங்களின் தந்தைவழிக் குடும்பத் தலைவர்களிடமும் வந்து, 2 “நாங்கள் குடியிருப்பதற்கு நகரங்களும், எங்கள் மிருகங்களுக்கு மேய்ச்சல் நிலங்களும் கொடுக்கச் சொல்லி மோசே மூலம் யெகோவா கட்டளை கொடுத்திருந்தாரே” என்று சொன்னார்கள். 3 அதனால் யெகோவாவின் கட்டளைப்படி, இஸ்ரவேலர்கள் தங்களுக்குக் கிடைத்த பங்கிலிருந்து லேவியர்களுக்கு நகரங்களையும் மேய்ச்சல் நிலங்களையும் கொடுத்தார்கள்.
4 கோகாத்தியர்களின் வம்சத்தாருக்கு முதல் குலுக்கல் விழுந்தது. குருவாகிய ஆரோனின் வம்சத்தாராகிய லேவியர்களுக்கு 13 நகரங்கள் கொடுக்கப்பட்டன. யூதா கோத்திரத்தார், சிமியோன் கோத்திரத்தார், பென்யமீன் கோத்திரத்தார் ஆகியவர்களுடைய பங்கிலிருந்து இவை கொடுக்கப்பட்டன.
5 கோகாத்தியர்களின் வம்சத்தாராகிய மற்றவர்களுக்கு 10 நகரங்கள் கொடுக்கப்பட்டன. எப்பிராயீம் கோத்திரத்தார், தாண் கோத்திரத்தார், மனாசேயின் பாதிக் கோத்திரத்தார் ஆகியவர்களுடைய குடும்பங்களின் பங்கிலிருந்து இவை கொடுக்கப்பட்டன.
6 கெர்சோனியர்களுக்கு 13 நகரங்கள் கொடுக்கப்பட்டன. இசக்கார் கோத்திரத்தார், ஆசேர் கோத்திரத்தார், நப்தலி கோத்திரத்தார், பாசானிலுள்ள மனாசேயின் பாதிக் கோத்திரத்தார் ஆகியவர்களுடைய குடும்பங்களின் பங்கிலிருந்து இவை கொடுக்கப்பட்டன.
7 மெராரியர்களின் குடும்பங்களுக்கு 12 நகரங்கள் கொடுக்கப்பட்டன. ரூபன் கோத்திரத்தார், காத் கோத்திரத்தார், செபுலோன் கோத்திரத்தார் ஆகியவர்களுடைய பங்கிலிருந்து இவை கொடுக்கப்பட்டன.
8 மோசே மூலம் யெகோவா சொன்னபடியே, இந்த நகரங்களையும் மேய்ச்சல் நிலங்களையும் குலுக்கல் போட்டு லேவியர்களுக்கு இஸ்ரவேலர்கள் கொடுத்தார்கள்.
9 லேவியர்களான கோகாத்தியர்களின் வம்சத்தில் வந்த ஆரோனின் மகன்களுக்கு முதல் குலுக்கல் விழுந்ததால், 10 யூதா கோத்திரத்தாரின் பங்கிலிருந்தும் சிமியோன் கோத்திரத்தாரின் பங்கிலிருந்தும் அவர்களுக்கு நகரங்கள் கொடுக்கப்பட்டன. அந்த நகரங்களுடைய பெயர்களின் பட்டியல் இதுதான். 11 யூதா மலைப்பகுதியிலுள்ள கீரியாத்-அர்பாவும் (அர்பா என்பவன் ஏனாக்கின் தகப்பன்), அதாவது எப்ரோனும், அதைச் சுற்றியுள்ள மேய்ச்சல் நிலங்களும் அவர்களுக்குக் கொடுக்கப்பட்டன. 12 ஆனால், அந்த நகரத்தைச் சேர்ந்த காட்டுவெளிகளும் அதன் கிராமங்களும் எப்புன்னேயின் மகன் காலேபுக்குச் சொத்தாகக் கொடுக்கப்பட்டன.
13 குருவாகிய ஆரோனின் மகன்களுக்குக் கொடுக்கப்பட்ட நகரங்கள் இவைதான்: கொலையாளிக்கு அடைக்கலம் தரும் நகரமாகிய எப்ரோனும் அதன் மேய்ச்சல் நிலங்களும், லிப்னாவும் அதன் மேய்ச்சல் நிலங்களும், 14 யாத்தீரும் அதன் மேய்ச்சல் நிலங்களும், எஸ்தெமொவாவும் அதன் மேய்ச்சல் நிலங்களும், 15 ஓலோனும் அதன் மேய்ச்சல் நிலங்களும், தெபீரும் அதன் மேய்ச்சல் நிலங்களும், 16 ஆயினும் அதன் மேய்ச்சல் நிலங்களும், யுத்தாவும் அதன் மேய்ச்சல் நிலங்களும், பெத்-ஷிமேசும் அதன் மேய்ச்சல் நிலங்களும். இந்த இரண்டு கோத்திரத்தாரின் பங்கிலிருந்து மொத்தம் ஒன்பது நகரங்கள் கொடுக்கப்பட்டன.
17 பென்யமீன் கோத்திரத்தாரின் பங்கிலிருந்து கொடுக்கப்பட்ட நகரங்கள் இவைதான்: கிபியோனும் அதன் மேய்ச்சல் நிலங்களும், கெபாவும் அதன் மேய்ச்சல் நிலங்களும், 18 ஆனதோத்தும் அதன் மேய்ச்சல் நிலங்களும், அல்மோனும் அதன் மேய்ச்சல் நிலங்களும். ஆக மொத்தம், நான்கு நகரங்கள் கொடுக்கப்பட்டன.
19 ஆரோனின் வழிவந்த குருமார்களுக்கு 13 நகரங்களும் அவற்றின் மேய்ச்சல் நிலங்களும் கொடுக்கப்பட்டன.
20 லேவியர்களான மற்ற கோகாத்தியர்களுக்கு எப்பிராயீம் கோத்திரத்தாரின் பங்கிலிருந்து குலுக்கல் முறையில் நகரங்கள் கொடுக்கப்பட்டன. 21 கொலையாளிக்கு அடைக்கல நகரமாக இருந்த சீகேமும் எப்பிராயீம் மலைப்பகுதியிலுள்ள அதன் மேய்ச்சல் நிலங்களும், கேசேரும் அதன் மேய்ச்சல் நிலங்களும், 22 கிப்சாயீமும் அதன் மேய்ச்சல் நிலங்களும், பெத்-ஓரோனும் அதன் மேய்ச்சல் நிலங்களும் அவர்களுக்குக் கொடுக்கப்பட்டன. ஆக மொத்தம், நான்கு நகரங்கள் கொடுக்கப்பட்டன.
23 தாண் கோத்திரத்தாரின் பங்கிலிருந்து கொடுக்கப்பட்ட நகரங்கள் இவைதான்: எல்தேக்கேயும் அதன் மேய்ச்சல் நிலங்களும், கிபெத்தோனும் அதன் மேய்ச்சல் நிலங்களும், 24 ஆயலோனும் அதன் மேய்ச்சல் நிலங்களும், காத்-ரிம்மோனும் அதன் மேய்ச்சல் நிலங்களும். ஆக மொத்தம், நான்கு நகரங்கள் கொடுக்கப்பட்டன.
25 மனாசேயின் பாதிக் கோத்திரத்தாருடைய பங்கிலிருந்து கொடுக்கப்பட்ட நகரங்கள் இவைதான்: தானாக்கும் அதன் மேய்ச்சல் நிலங்களும், காத்-ரிம்மோனும் அதன் மேய்ச்சல் நிலங்களும். ஆக மொத்தம், இரண்டு நகரங்கள் கொடுக்கப்பட்டன.
26 கோகாத்தியர்களில் மற்ற குடும்பங்களுக்கு 10 நகரங்களும் அவற்றின் மேய்ச்சல் நிலங்களும் கொடுக்கப்பட்டன.
27 லேவியின் வம்சத்தில் வந்த கெர்சோனியர்களுக்கு மனாசேயின் பாதிக் கோத்திரத்தாருடைய பங்கிலிருந்து கொடுக்கப்பட்ட நகரங்கள் இவைதான்: கொலையாளிக்கு அடைக்கலம் தரும் நகரமாகிய பாசானிலுள்ள கோலானும் அதன் மேய்ச்சல் நிலங்களும், பெயேஸ்திராவும் அதன் மேய்ச்சல் நிலங்களும். ஆக மொத்தம், இரண்டு நகரங்கள் கொடுக்கப்பட்டன.
28 இசக்கார் கோத்திரத்தாரின் பங்கிலிருந்து கொடுக்கப்பட்ட நகரங்கள் இவைதான்: கிஷியோனும் அதன் மேய்ச்சல் நிலங்களும், தாபராத்தும் அதன் மேய்ச்சல் நிலங்களும், 29 யர்மூத்தும் அதன் மேய்ச்சல் நிலங்களும், என்-கன்னீமும் அதன் மேய்ச்சல் நிலங்களும். ஆக மொத்தம், நான்கு நகரங்கள் கொடுக்கப்பட்டன.
30 ஆசேர் கோத்திரத்தாரின் பங்கிலிருந்து கொடுக்கப்பட்ட நகரங்கள் இவைதான்: மிஷயாலும் அதன் மேய்ச்சல் நிலங்களும், அப்தோனும் அதன் மேய்ச்சல் நிலங்களும், 31 எல்காத்தும் அதன் மேய்ச்சல் நிலங்களும், ரேகோபும் அதன் மேய்ச்சல் நிலங்களும். ஆக மொத்தம், நான்கு நகரங்கள் கொடுக்கப்பட்டன.
32 நப்தலி கோத்திரத்தாரின் பங்கிலிருந்து கொடுக்கப்பட்ட நகரங்கள் இவைதான்: கொலையாளிக்கு அடைக்கலம் தரும் நகரமாகிய கலிலேயாவிலுள்ள கேதேசும் அதன் மேய்ச்சல் நிலங்களும், அம்மோத்-தோரும் அதன் மேய்ச்சல் நிலங்களும், கர்தானும் அதன் மேய்ச்சல் நிலங்களும். ஆக மொத்தம், மூன்று நகரங்கள் கொடுக்கப்பட்டன.
33 கெர்சோனியர்களின் குடும்பங்களுக்கு 13 நகரங்களும் அவற்றின் மேய்ச்சல் நிலங்களும் கொடுக்கப்பட்டன.
34 மற்ற லேவியர்களான மெராரியர்களுக்கு செபுலோன் கோத்திரத்தாரின் பங்கிலிருந்து கொடுக்கப்பட்ட நகரங்கள் இவைதான்: யொக்னியாமும் அதன் மேய்ச்சல் நிலங்களும், கர்தாவும் அதன் மேய்ச்சல் நிலங்களும், 35 திம்னாகுவும் அதன் மேய்ச்சல் நிலங்களும், நகலாலும் அதன் மேய்ச்சல் நிலங்களும். ஆக மொத்தம், நான்கு நகரங்கள் கொடுக்கப்பட்டன.
36 ரூபன் கோத்திரத்தாரின் பங்கிலிருந்து கொடுக்கப்பட்ட நகரங்கள் இவைதான்: பேசேரும் அதன் மேய்ச்சல் நிலங்களும், யாகாசும் அதன் மேய்ச்சல் நிலங்களும், 37 கெதெமோத்தும் அதன் மேய்ச்சல் நிலங்களும், மேபாகாத்தும் அதன் மேய்ச்சல் நிலங்களும். ஆக மொத்தம், நான்கு நகரங்கள் கொடுக்கப்பட்டன.
38 காத் கோத்திரத்தாரின் பங்கிலிருந்து கொடுக்கப்பட்ட நகரங்கள் இவைதான்: கொலையாளிக்கு அடைக்கலம் தரும் நகரமாகிய கீலேயாத்திலுள்ள ராமோத்தும் அதன் மேய்ச்சல் நிலங்களும், மக்னாயீமும் அதன் மேய்ச்சல் நிலங்களும், 39 எஸ்போனும் அதன் மேய்ச்சல் நிலங்களும், யாசேரும் அதன் மேய்ச்சல் நிலங்களும். ஆக மொத்தம், நான்கு நகரங்கள் கொடுக்கப்பட்டன.
40 மற்ற லேவியர்களான மெராரியர்களுக்கு மொத்தம் 12 நகரங்கள் கொடுக்கப்பட்டன.
41 இஸ்ரவேலர்களின் பகுதியில் லேவியர்களுக்கு மொத்தம் 48 நகரங்களும் அவற்றின் மேய்ச்சல் நிலங்களும் கொடுக்கப்பட்டன. 42 அந்த நகரங்கள் ஒவ்வொன்றைச் சுற்றிலும் மேய்ச்சல் நிலங்கள் இருந்தன. எல்லா நகரங்களுக்குமே அப்படி மேய்ச்சல் நிலங்கள் இருந்தன.
43 இஸ்ரவேலர்களின் முன்னோர்களுக்கு வாக்குக் கொடுத்த எல்லா தேசத்தையும் யெகோவா அவர்களுக்குக் கொடுத்தார். அவர்கள் அதைச் சொந்தமாக்கிக்கொண்டு, அங்கே குடியிருந்தார்கள். 44 அதோடு, அவர்களுடைய முன்னோர்களுக்கு வாக்குக் கொடுத்தபடியே, தேசமெங்கும் அவர்களுக்கு யெகோவா அமைதி தந்தார். எந்த எதிரியினாலும் அவர்களை எதிர்க்க முடியவில்லை. எல்லா எதிரிகளையும் அவர்களுடைய கையில் யெகோவா கொடுத்தார். 45 இஸ்ரவேல் ஜனங்களுக்கு யெகோவா கொடுத்த நல்ல வாக்குறுதிகளில் ஒரு வாக்குறுதிகூட நிறைவேறாமல் போகவில்லை. அவை எல்லாமே நிறைவேறின.
