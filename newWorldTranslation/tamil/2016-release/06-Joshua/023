1 சுற்றியிருந்த எல்லா எதிரிகளிடமிருந்தும் இஸ்ரவேலர்களுக்கு யெகோவா அமைதி தந்து ரொம்பக் காலம் ஆகியிருந்தது. யோசுவாவுக்கும் ரொம்பவே வயதாகிவிட்டது. 2 அப்போது, எல்லா இஸ்ரவேலர்களையும் அவர்களுடைய பெரியோர்களையும் தலைவர்களையும் நியாயாதிபதிகளையும் அதிகாரிகளையும் அவர் கூப்பிட்டு, “எனக்கு ரொம்ப வயதாகிவிட்டது. 3 உங்கள் கடவுளாகிய யெகோவா உங்களுக்காக இந்தத் தேசங்கள் எல்லாவற்றையும் தோற்கடித்ததை உங்கள் கண்களாலேயே பார்த்திருக்கிறீர்கள். உங்கள் கடவுளாகிய யெகோவாதான் உங்களுக்காகப் போர் செய்தார். 4 இதோ, நான் யோர்தானிலிருந்து மேற்கே பெருங்கடல்வரை இருக்கிற எல்லா தேசத்தாரையும் உங்கள் முன்னாலிருந்து துரத்தியடித்தேன். அவர்களுடைய தேசத்தைக் குலுக்கல் முறையில் உங்களுக்குப் பங்குபோட்டுக் கொடுத்திருக்கிறேன். அவர்களில் கொஞ்சம் பேர் இன்னும் இருந்தாலும் இந்தத் தேசம் உங்களுக்குச் சொந்தமானதுதான். 5 உங்கள் கடவுளாகிய யெகோவாதான் அவர்களை உங்கள் முன்னாலிருந்து துரத்தியடித்தார், உங்களுக்காகத்தான் அவர்களைத் துரத்தியடித்தார். உங்கள் கடவுளாகிய யெகோவா வாக்குறுதி தந்தபடியே அவர்களுடைய தேசத்தைச் சொந்தமாக்கிக்கொண்டீர்கள்.
6 மோசேயின் திருச்சட்ட புத்தகத்தில் எழுதப்பட்டிருக்கிற எல்லாவற்றையும் நீங்கள் ரொம்பத் தைரியத்தோடு கடைப்பிடிக்க வேண்டும். அதைவிட்டு வலது பக்கமோ இடது பக்கமோ விலகிப்போகக் கூடாது. 7 உங்கள் நடுவில் எஞ்சியிருக்கிற இந்தத் தேசத்தாரோடு சேரவே கூடாது. அவர்களுடைய தெய்வங்களின் பெயர்களை உங்கள் வாயால்கூட உச்சரிக்கக் கூடாது, அந்தப் பெயர்களில் சத்தியம் பண்ணவும் கூடாது. அந்தத் தெய்வங்களை நீங்கள் கும்பிடவே கூடாது. 8 இன்றுவரை நீங்கள் செய்ததுபோல் இனிமேலும் உங்கள் கடவுளாகிய யெகோவாவுக்கு உண்மையாக இருக்க வேண்டும். 9 பெரியதாகவும் பலம்படைத்ததாகவும் இருக்கிற தேசங்களை உங்கள் முன்னாலிருந்து யெகோவா துரத்திவிடுவார். இன்றுவரை எந்த மனுஷனால் உங்களை எதிர்த்து நிற்க முடிந்திருக்கிறது? 10 உங்களுக்கு வாக்குறுதி தந்தபடியே, உங்கள் கடவுளாகிய யெகோவா உங்களுக்காகப் போர் செய்வார். அப்போது, உங்களில் ஒருவன் ஆயிரம் பேரைத் துரத்தியடிப்பான். 11 அதனால், உங்கள் கடவுளாகிய யெகோவாமேல் வைத்திருக்கிற அன்பை ஒருநாளும் விட்டுவிடாதபடி பார்த்துக்கொள்ளுங்கள்.
12 நீங்கள் அவரைவிட்டு விலகி, உங்கள் நடுவில் எஞ்சியிருக்கிற தேசத்தாருடன் சேர்ந்துகொண்டு, அவர்களோடு சம்பந்தம் பண்ணினால், நீங்களும் அவர்களும் ஒன்றுக்குள் ஒன்றாய்ப் பழகினால், 13 உங்கள் கடவுளாகிய யெகோவா இனி அவர்களை உங்கள் முன்னாலிருந்து துரத்திவிட மாட்டார் என்பதை நன்றாகத் தெரிந்துகொள்ளுங்கள். உங்கள் கடவுளாகிய யெகோவா தந்திருக்கிற இந்த நல்ல தேசத்திலிருந்து நீங்கள் அழிந்துபோகும்வரை அவர்கள் உங்களுக்குக் கண்ணியாகவும், உங்கள் முதுகுக்குச் சாட்டையாகவும், உங்கள் கண்களுக்கு முட்களாகவும் இருப்பார்கள் என்பதை நன்றாகப் புரிந்துகொள்ளுங்கள்.
14 எனக்குச் சாவு நெருங்கிவிட்டது. உங்கள் கடவுளாகிய யெகோவா கொடுத்த நல்ல வாக்குறுதிகளில் ஒன்றுகூட நிறைவேறாமல் போகவில்லை என்பது உங்களுக்கே நன்றாகத் தெரியும். அவை எல்லாமே நிறைவேறியிருக்கின்றன, அவற்றில் ஒரு வார்த்தைகூட பொய்த்துப்போகவில்லை. 15 ஆனால், உங்கள் கடவுளாகிய யெகோவா கொடுத்த நல்ல வாக்குறுதிகள் எல்லாவற்றையும் யெகோவா நிறைவேற்றியது போலவே சாபங்கள் எல்லாவற்றையும் நிச்சயம் நிறைவேற்றுவார். உங்கள் கடவுளாகிய யெகோவா தந்த இந்த நல்ல தேசத்திலிருந்து உங்களை அழித்துவிடுவார். 16 உங்கள் கடவுளாகிய யெகோவா கொடுத்த ஒப்பந்தத்தை மீறி மற்ற தெய்வங்களைக் கும்பிட்டால், யெகோவாவுக்கு உங்கள்மேல் பயங்கர கோபம் வரும். அவர் தந்திருக்கிற இந்த நல்ல தேசத்திலிருந்து நீங்கள் சீக்கிரமாக அழிந்துபோவீர்கள்” என்று சொன்னார்.
