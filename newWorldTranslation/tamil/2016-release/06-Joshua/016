1 யோசேப்பின் வம்சத்தாருக்குக் குலுக்கல் முறையில் கிடைத்த தேசத்தின் எல்லை, எரிகோவுக்குப் பக்கத்திலுள்ள யோர்தானிலிருந்து ஆரம்பித்து, எரிகோவின் கிழக்கிலுள்ள நீரோடைவரை போனது. பின்பு, எரிகோவிலிருந்து மேலே ஏறி வனாந்தரத்தின் வழியாகப் போய் பெத்தேலின் மலைப்பகுதிவரை போனது. 2 பிறகு லஸ்ஸுக்குப் பக்கத்திலுள்ள பெத்தேலிலிருந்து அற்கியரின் எல்லையாகிய அதரோத்வரை போய், 3 கீழ் பெத்-ஓரோன் எல்லை வரையுள்ள யப்லெத்தியரின் எல்லைவரை மேற்காக இறங்கி, கேசேர்வரை போய், கடலில் முடிவடைந்தது.
4 யோசேப்பின் வம்சத்தார், அதாவது மனாசே மற்றும் எப்பிராயீம் கோத்திரத்தார், தங்களுக்கு ஒதுக்கப்பட்ட பகுதிகளைச் சொந்தமாக்கிக்கொண்டார்கள். 5 எப்பிராயீம் கோத்திரத்தாருக்கு அவரவர் குடும்பத்தின்படி கிடைத்த எல்லை இதுதான்: கிழக்கே அவர்களுடைய எல்லை அதரோத்-அதார் தொடங்கி மேல் பெத்-ஓரோன்வரை நீண்டு, 6 கடலுக்குப் போனது. அந்த எல்லை வடக்கே மிக்மேத்தாத்தில் ஆரம்பித்து, அங்கிருந்து கிழக்கே தானாத்-சீலோவுக்குப் போய், மறுபடியும் கிழக்கே யநோகாவுக்குப் போனது. 7 பின்பு யநோகாவிலிருந்து இறங்கி, அதரோத்துக்கும் நாராவுக்கும் போய், எரிகோவை அடைந்து, யோர்தான்வரை போனது. 8 மேற்கே அந்த எல்லை தப்புவாவிலிருந்து காணா பள்ளத்தாக்குவரை போய் கடலில் முடிவடைந்தது. எப்பிராயீம் கோத்திரத்தாருக்கு அவரவர் குடும்பத்தின்படி கொடுக்கப்பட்ட பகுதிகள் இவைதான். 9 மனாசே கோத்திரத்தாருடைய பகுதிகளிலும் எப்பிராயீம் வம்சத்தாருக்கு நகரங்களும் கிராமங்களும் ஒதுக்கப்பட்டிருந்தன.
10 ஆனால், கேசேரில் வாழ்ந்துவந்த கானானியர்களை எப்பிராயீமியர்கள் துரத்தியடிக்கவில்லை. அதனால், கானானியர்கள் இன்றுவரை அவர்களோடு குடியிருந்து, அவர்களுக்குக் கொத்தடிமைபோல் வேலை செய்துவருகிறார்கள்.
