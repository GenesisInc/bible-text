1 பின்பு, யோசேப்பின் மூத்த மகனாகிய மனாசேயின் கோத்திரத்தாருக்குக் குலுக்கல் முறையில் தேசம் பிரித்துக் கொடுக்கப்பட்டது. மனாசேயின் மகனும் கீலேயாத்தின் அப்பாவுமான மாகீர் பெரிய வீரராக இருந்ததால், அவருக்கு கீலேயாத்தும் பாசானும் கிடைத்தன. 2 மனாசேயின் மற்ற மகன்களுடைய வம்சத்தாருக்கு அவரவர் குடும்பத்தின்படி குலுக்கல் முறையில் தேசம் பிரித்துக் கொடுக்கப்பட்டது. அபியேசர், ஏலேக், அஸ்ரியேல், சீகேம், ஹேப்பேர், செமீதா ஆகியவர்கள் யோசேப்பின் மகனாகிய மனாசேக்குப் பிறந்த மகன்கள். 3 ஆனால், மனாசேயின் கொள்ளுப்பேரனும் மாகீரின் பேரனும் கீலேயாத்தின் மகனுமாகிய ஹேப்பேருக்குப் பிறந்த செலோப்பியாத்துக்கு மகன்கள் இல்லை, மகள்கள் மட்டும்தான் இருந்தார்கள். அவர்களுடைய பெயர்கள்: மக்லாள், நோவாள், ஒக்லாள், மில்காள், மற்றும் திர்சாள். 4 அந்தப் பெண்கள் குருவாகிய எலெயாசாரிடமும் நூனின் மகனாகிய யோசுவாவிடமும் மற்ற தலைவர்களிடமும் வந்து, “எங்கள் அப்பாவின் அண்ணன் தம்பிகளோடு எங்களுக்கும் சொத்தில் பங்கு கொடுக்க வேண்டுமென்று மோசேக்கு யெகோவா கட்டளை கொடுத்தாரே” என்றார்கள். அதனால் யெகோவாவின் கட்டளைப்படி, அவர்களுடைய அப்பாவின் சகோதரர்களோடு அவர்களுக்கும் சொத்தில் பங்கு கொடுக்கப்பட்டது.
5 யோர்தானின் கிழக்குப் பகுதியிலுள்ள கீலேயாத்தையும் பாசானையும் தவிர, இன்னும் 10 இடங்கள் மனாசே கோத்திரத்தாருக்குக் கிடைத்தன. 6 ஏனென்றால், மனாசேயின் மகன்களோடு அவருடைய மகள்களுக்கும் சொத்தில் பங்கு கிடைத்தது. மனாசேயின் மற்ற வம்சத்தாருக்கு கீலேயாத் பிரதேசம் சொத்தாகக் கிடைத்தது.
7 மனாசேயின் எல்லை ஆசேரில் தொடங்கி, சீகேமைப் பார்த்தபடி இருக்கிற மிக்மேத்தாத் வரையில் போனது. தெற்கில் என்-தப்புவா ஜனங்களின் தேசம் வரைக்கும் அது போனது. 8 தப்புவா தேசம் மனாசேக்குச் சொந்தமாக ஆனது. ஆனால், மனாசேயின் எல்லையிலுள்ள தப்புவா நகரம் எப்பிராயீம் வம்சத்தாருக்குச் சொந்தமாக ஆனது. 9 அந்த எல்லை காணா பள்ளத்தாக்கு பக்கமாகத் தெற்கே போனது. மனாசே கோத்திரத்தாருடைய நகரங்களுக்கு நடுவே எப்பிராயீம் கோத்திரத்தாரின் நகரங்கள் இருந்தன. மனாசேயின் எல்லை அந்தப் பள்ளத்தாக்கின் வடக்கே இருந்தது, அது கடல்வரை போனது. 10 தெற்குப் பகுதி எப்பிராயீம் வம்சத்தாருக்குச் சொந்தமாக ஆனது, வடக்குப் பகுதி மனாசே வம்சத்தாருக்குச் சொந்தமாக ஆனது. மனாசே வம்சத்தாருக்கு கடல்தான் எல்லையாக இருந்தது. அவர்களுடைய எல்லை வடக்கே ஆசேரின் பகுதி வரைக்கும் கிழக்கே இசக்காரின் பகுதி வரைக்கும் போனது.
11 இசக்காருக்கும் ஆசேருக்கும் சொந்தமான பகுதிகளில், பெத்-செயானும் அதன் சிற்றூர்களும், இப்லெயாமும் அதன் சிற்றூர்களும், தோரின் குடிமக்களும் அதன் சிற்றூர்களும், மலைப்பகுதிகளாகிய எந்தோர், தானாக், மெகிதோ ஆகியவற்றின் குடிமக்களும் அவற்றின் சிற்றூர்களும் மனாசே வம்சத்தாருக்குக் கிடைத்தன.
12 இந்த நகரங்களை மனாசே வம்சத்தாரால் சொந்தமாக்கிக்கொள்ள முடியவில்லை. ஏனென்றால், கானானியர்கள் அந்தத் தேசத்தைவிட்டுப் போகாமல் அங்கேயே பிடிவாதமாகக் குடியிருந்தார்கள். 13 இஸ்ரவேல் தேசம் பலம்படைத்த தேசமாக ஆனபோது, கானானியர்களை அடிமைப்படுத்தி வேலை வாங்கியது. ஆனாலும், அவர்களை முழுமையாகத் துரத்திவிடவில்லை.
14 யோசேப்பின் வம்சத்தார் யோசுவாவிடம், “யெகோவா இன்றுவரை எங்களை ஆசீர்வதித்திருக்கிறார். நாங்கள் நிறைய பேர் இருக்கிறோம். அப்படியிருக்கும்போது, எங்களுக்கு ஏன் ஒரேவொரு பங்கை மட்டும் குலுக்கல் போட்டுக் கொடுத்திருக்கிறீர்கள்?” என்று கேட்டார்கள். 15 அதற்கு யோசுவா அவர்களிடம், “நீங்கள் நிறைய பேர் இருப்பதாலும், எப்பிராயீம் மலைப்பகுதி இட நெருக்கடியாக இருப்பதாலும், பெரிசியர்களும் ரெப்பாயீமியர்களும் வாழ்கிற தேசங்களுக்குப் போய் அங்குள்ள காடுகளை வெட்டி அங்கே குடியேறுங்கள்” என்றார். 16 அதற்கு யோசேப்பின் வம்சத்தார், “மலைப்பகுதி எங்களுக்குப் போதுமானதாக இல்லைதான். ஆனால், பெத்-செயானிலும் அதன் சிற்றூர்களிலும் யெஸ்ரயேல் பள்ளத்தாக்கிலும் குடியிருக்கிற கானானியர்கள் எல்லாரும் இரும்பு அரிவாள்கள் பொருத்தப்பட்ட போர் ரதங்களை வைத்திருக்கிறார்களே” என்று சொன்னார்கள். 17 அப்போது யோசேப்பின் வம்சத்தாராகிய எப்பிராயீம் மற்றும் மனாசே கோத்திரத்தாரிடம் யோசுவா, “நீங்கள் நிறைய பேர் இருக்கிறீர்கள், உங்களுக்கு நிறைய பலம் இருக்கிறது. அதனால், உங்களுக்கு ஒரு பங்கு மட்டுமல்ல, 18 மலைப்பகுதி முழுவதும் கொடுக்கப்படும். அது காடாக இருந்தாலும் அங்குள்ள மரங்களை வெட்டிவிடுங்கள். அதுதான் உங்களுடைய பகுதியின் எல்லை. கானானியர்கள் பலசாலிகளாக இருந்தாலும், இரும்பு அரிவாள்கள் பொருத்தப்பட்ட போர் ரதங்களை வைத்திருந்தாலும், அவர்களைத் துரத்தியடியுங்கள்” என்று சொன்னார்.
