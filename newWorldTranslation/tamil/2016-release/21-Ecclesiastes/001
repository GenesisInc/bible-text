1 தாவீதின் மகனும் எருசலேமின் ராஜாவுமான பிரசங்கியின் வார்த்தைகள்.
 2 “வீணிலும் வீண்! வீணிலும் வீண்!எல்லாமே வீண்!” என்று பிரசங்கி சொல்கிறார்.
 3 சூரியனுக்குக் கீழே மனுஷன் எவ்வளவுதான் பாடுபட்டு வேலை செய்தாலும்,எவ்வளவுதான் கஷ்டப்பட்டு உழைத்தாலும் என்ன பிரயோஜனம்?
 4 ஒரு தலைமுறை போகிறது, இன்னொரு தலைமுறை வருகிறது.ஆனால், பூமி என்றென்றும் நிலைத்திருக்கிறது.
 5 சூரியன் உதிக்கிறது, பின்பு மறைகிறது.தான் புறப்பட்ட இடத்துக்கே அது வேகமாகப் போய் மறுபடியும் உதிக்கிறது.
 6 காற்று தெற்கே வீசுகிறது, மறுபடியும் சுற்றிவந்து வடக்கே வீசுகிறது.சுற்றிச் சுற்றி வீசிக்கொண்டே இருக்கிறது, அது நிற்பதே இல்லை.
 7 எல்லா ஆறுகளும் கடலில் போய்க் கலந்தாலும், கடல் நிரம்பி வழிவதில்லை.
உற்பத்தியான இடத்துக்கே ஆறுகள் போகின்றன, அங்கிருந்து மறுபடியும் ஓடிவருகின்றன.
 8 எல்லாமே சலிப்பைத்தான் தருகின்றன.அவற்றையெல்லாம் யாராலும் விளக்க முடியாது.
எவ்வளவுதான் பார்த்தாலும் கண்கள் திருப்தி அடைவதில்லை.எவ்வளவுதான் கேட்டாலும் காதுகள் திருப்தி அடைவதில்லை.
 9 இதுவரை இருந்ததுதான் இனிமேலும் இருக்கும்.இதுவரை செய்யப்பட்டதுதான் இனிமேலும் செய்யப்படும்.சூரியனுக்குக் கீழே புதியது ஒன்றுமே இல்லை.
10 “இதோ பாருங்கள், இது புதியது!” என்று சொல்வதற்கு ஏதாவது இருக்கிறதா?
எல்லாமே காலம்காலமாக இருப்பதுதான்.நாம் பிறப்பதற்கு முன்பிருந்தே இருப்பதுதான்.
11 முற்காலத்தில் வாழ்ந்தவர்களை யாரும் ஞாபகம் வைப்பதில்லை.பிற்காலத்தில் வருகிறவர்களையும் யாரும் ஞாபகம் வைக்கப்போவதில்லை.அவர்களுக்குப் பின்பு வரப்போகிறவர்களும் அவர்களை ஞாபகம் வைக்கப்போவதில்லை.
12 பிரசங்கியாகிய நான் எருசலேமில் இஸ்ரவேலர்களின் ராஜாவாக இருந்திருக்கிறேன். 13 வானத்தின் கீழே செய்யப்படுகிற எல்லா காரியங்களையும் ஞானமாக ஆராய்ந்து பார்ப்பதற்கு நான் முடிவு செய்தேன். மனுஷர்கள் மும்முரமாய்ச் செய்வதற்காகக் கடவுள் கொடுத்திருக்கிற விரக்தியான வேலைகளை நான் ஆராய்ந்து பார்த்தேன்.
14 சூரியனுக்குக் கீழே செய்யப்படுகிற எல்லாவற்றையும் பார்த்தேன்.எல்லாமே வீண்தான், காற்றைப் பிடிக்க ஓடுவதற்குச் சமம்தான்.
15 கோணலாக இருப்பதை நேராக்க முடியாது.இல்லாத ஒன்றை எண்ணி வைக்க முடியாது.
16 “இதுவரை எருசலேமில் வாழ்ந்த எவரையும்விட நான் அதிகமான ஞானத்தைச் சம்பாதித்துவிட்டேன். என் இதயத்தில் ஞானமும் அறிவும் நிரம்பி வழிகிறது” என்று எனக்கு நானே சொல்லிக்கொண்டேன். 17 எது ஞானம், எது பைத்தியக்காரத்தனம், எது முட்டாள்தனம் என்பதைத் தெரிந்துகொள்ள கவனம் செலுத்தினேன். இதுவும் காற்றைப் பிடிக்க ஓடுவதற்குச் சமம்தான்.
18 ஞானம் அதிகமானால் விரக்தியும் அதிகமாகும்.அறிவு பெருகினால் வேதனையும் பெருகும்.
