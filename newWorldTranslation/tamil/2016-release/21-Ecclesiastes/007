1 விலைமதிப்புள்ள எண்ணெயைவிட நல்ல பெயர் சிறந்தது. ஒருவருடைய பிறந்த நாளைவிட இறந்த நாள் நல்லது. 2 விருந்து வீட்டுக்குப் போவதைவிட துக்க வீட்டுக்குப் போவது நல்லது. ஏனென்றால், எல்லாருக்கும் சாவுதான் முடிவு; உயிரோடு இருப்பவர்கள் இதை மனதில் வைத்துக்கொள்ள வேண்டும். 3 சிரிப்பதைவிட வருத்தமாக இருப்பது நல்லது. முகம் வாடினால் இதயம் பக்குவப்படும். 4 ஞானமுள்ளவரின் இதயம் துக்க வீட்டில் இருக்கும். ஆனால், முட்டாளின் இதயம் விருந்து வீட்டில் இருக்கும்.
5 முட்டாள்களின் பாடல்களைக் கேட்பதைவிட ஞானமுள்ளவரின் கண்டிப்பைக் கேட்பது நல்லது. 6 பானைக்கு அடியில் எரிகிற முட்களின் சத்தத்தைப் போலத்தான் முட்டாளின் சிரிப்புச் சத்தமும் இருக்கிறது, இதுவும் வீண்தான். 7 ஒடுக்குதல் ஞானமுள்ளவரைக்கூட பைத்தியக்காரத்தனமாக நடக்க வைக்கும். லஞ்சம் உள்ளத்தைக் கெடுக்கும்.
8 ஒரு செயலின் ஆரம்பத்தைவிட அதன் முடிவு நல்லது. பெருமையைவிட பொறுமை நல்லது. 9 சட்டென்று கோபப்படாதே; முட்டாள்களின் நெஞ்சில்தான் கோபம் குடியிருக்கும்.
10 “இந்தக் காலத்தைவிட அந்தக் காலம் எவ்வளவு நன்றாக இருந்தது!” என்று சொல்லாதே. அப்படிச் சொல்வது ஞானம் அல்ல.
11 சொத்துசுகத்தோடு ஞானமும் இருந்தால் நல்லது. உயிரோடு இருக்கிறவர்களுக்கு ஞானம் பிரயோஜனமாக இருக்கும். 12 ஏனென்றால், பணம் பாதுகாப்பு தருவதுபோல் ஞானமும் பாதுகாப்பு தரும். ஆனால், பணத்தைவிட சிறந்தது அறிவும் ஞானமும்தான். ஏனென்றால், அவை ஒருவருடைய உயிரையே காப்பாற்றும்.
13 உண்மைக் கடவுளின் செயல்களை யோசித்துப் பாருங்கள். அவர் கோணலாக்கியதை யாரால் நேராக்க முடியும்? 14 சந்தோஷமான நாளில், அந்தச் சந்தோஷத்தை அனுபவியுங்கள். ஆனால் கஷ்டமான நாளில், அந்த இரண்டு நாட்களையும் கடவுள்தான் அனுமதித்திருக்கிறார் என்பதைப் புரிந்துகொள்ளுங்கள். எதிர்காலத்தில் என்ன நடக்குமென்று மனுஷர்கள் தெரிந்துகொள்ளாமல் இருப்பதற்காகத்தான் அவர் அப்படிச் செய்திருக்கிறார் என்பதை உணர்ந்துகொள்ளுங்கள்.
15 வீணான இந்த வாழ்க்கையில் நான் எல்லாவற்றையும் பார்த்துவிட்டேன். நீதிமானாக இருந்தும் சீக்கிரத்தில் இறந்துபோகிறவனும் உண்டு, பொல்லாதவனாக இருந்தும் ரொம்பக் காலம் வாழ்கிறவனும் உண்டு.
16 உன்னைப் பெரிய நீதிமானாகவோ பெரிய ஞானியாகவோ காட்டிக்கொள்ளாதே, உன்னை நீயே ஏன் அழித்துக்கொள்ள வேண்டும்? 17 நீ படுமோசமானவனாகவோ படுமுட்டாளாகவோ நடந்துகொள்ளாதே. உன் காலத்துக்கு முன்பே நீ ஏன் சாக வேண்டும்? 18 முதலாவதாகச் சொல்லப்பட்ட ஆலோசனையை கேட்டு நடந்து, இரண்டாவதாகச் சொல்லப்பட்ட ஆலோசனையையும் விட்டுவிடாமல் இருப்பதுதான் மிகவும் நல்லது. கடவுளுக்குப் பயந்து நடக்கிறவன் இந்த இரண்டையுமே செய்வான்.
19 ஓர் ஊரிலுள்ள பத்துப் பலசாலிகளைவிட ஞானம் ஒரு ஞானியை அதிக பலசாலியாக ஆக்கும். 20 பாவமே செய்யாமல் நல்லதே செய்கிற நீதிமான் இந்தப் பூமியில் ஒருவன்கூட இல்லை.
21 மற்றவர்கள் சொல்கிற ஒவ்வொரு வார்த்தையையும் பெரிதாக எடுத்துக்கொள்ளாதே. இல்லாவிட்டால், உன் வேலைக்காரன் உன்னைப் பற்றி மோசமாகப் பேசுவதைக்கூட நீ கேட்க வேண்டியிருக்கும். 22 நீயும்கூட பல தடவை மற்றவர்களைப் பற்றி மோசமாகப் பேசியிருக்கிறாய் என்பது உன் உள்ளத்துக்கு நன்றாகத் தெரியுமே.
23 இதையெல்லாம் நான் ஞானத்தோடு சீர்தூக்கிப் பார்த்தேன். “நான் ஞானி ஆவேன்” என்று சொன்னேன். ஆனால், அது முடியாத காரியமாகிவிட்டது. 24 இதுவரை நடந்திருப்பதெல்லாம் அறிவுக்கு எட்டாதவை, மிக மிக ஆழமானவை. இதை யாரால்தான் புரிந்துகொள்ள முடியும்? 25 ஞானத்தையும் ஒவ்வொரு விஷயத்துக்குப் பின்னால் இருக்கிற காரணங்களையும் பற்றித் தேடிப் பார்ப்பதற்கும் அலசி ஆராய்வதற்கும் நான் கவனம் செலுத்தினேன். முட்டாள்தனம் எவ்வளவு பொல்லாதது என்பதையும், பைத்தியக்காரத்தனம் எவ்வளவு மடத்தனமானது என்பதையும் புரிந்துகொள்ள முயற்சி செய்தேன். 26 அப்போது, இதைத் தெரிந்துகொண்டேன்: ஒழுக்கங்கெட்ட பெண் மரணத்தைவிட கொடூரமானவள். வேடன் விரிக்கிற வலையைப் போல அவள் இருக்கிறாள்; அவளுடைய இதயம் மீன்பிடிக்கிற வலையைப் போல இருக்கிறது, அவளுடைய கைகள் கைதிகளைக் கட்டிவைக்கும் சங்கிலிகளைப் போல இருக்கின்றன. உண்மைக் கடவுளுக்குப் பிரியமாக நடக்கிறவன் அவளிடமிருந்து தப்பித்துக்கொள்வான். ஆனால், பாவி அவளுடைய வலையில் சிக்கிக்கொள்வான்.
27 “இதோ, இதைத்தான் நான் தெரிந்துகொண்டேன்” என்று பிரசங்கி சொல்கிறார். “ஒரு முடிவுக்கு வருவதற்காக ஒவ்வொரு விஷயமாய் ஆராய்ச்சி செய்தேன். 28 அப்படி ஆராய்ச்சி செய்துகொண்டே இருந்தும், என்னால் ஒரு முடிவுக்கு வர முடியவில்லை. ஆயிரம் பேரில் ஒருவனை பார்த்தேன், ஆனால் ஒருத்தியைக்கூட பார்க்கவில்லை. 29 ஒன்றை மட்டும் தெரிந்துகொண்டேன்: உண்மைக் கடவுள் மனுஷர்களை நேர்மையான ஆட்களாகத்தான் படைத்தார், அவர்கள்தான் நிறைய திட்டங்களைத் தீட்டியிருக்கிறார்கள்.”
