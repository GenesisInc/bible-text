1 ஞானமுள்ளவனுக்கு நிகரானவன் யார்? பிரச்சினைக்குத் தீர்வு தெரிந்தவன் யார்? ஒருவனுடைய ஞானம் அவனுடைய முகத்தைப் பிரகாசமாக்கும், அவனுடைய கடுகடுப்பான முகத்தைக்கூட சாந்தமாக்கும்.
2 நான் சொல்வது இதுதான்: “நீ கடவுளுக்குக் கொடுத்திருக்கும் உறுதிமொழியை மதித்து, ராஜாவின் கட்டளைகளுக்குக் கீழ்ப்படி. 3 அவசரப்பட்டு அவர் முன்னாலிருந்து போய்விடாதே. கெட்ட காரியத்தைச் செய்வதில் பிடிவாதமாக இருக்காதே. அவரால் என்ன வேண்டுமானாலும் செய்ய முடியும். 4 ராஜா சொன்னால் சொன்னதுதான். ‘ஏன் இப்படிச் செய்கிறீர்கள்?’ என்று யாரும் அவரிடம் கேட்க முடியாது.”
5 கட்டளைக்குக் கீழ்ப்படிகிறவனுக்கு எந்தக் கெடுதலும் வராது. சரியான நேரமும் வழிமுறையும் ஞானமுள்ளவனின் இதயத்துக்குத் தெரியும். 6 மனுஷர்களுக்கு ஏகப்பட்ட பிரச்சினைகள் இருக்கின்றன. எல்லா காரியத்துக்குமே ஒரு நேரமும் வழிமுறையும் உண்டு. 7 என்ன நடக்கும் ஏது நடக்கும் என்பது யாருக்கும் தெரியாது. அப்படியிருக்கும்போது, அது எப்படி நடக்கும் என்று யாரால் சொல்ல முடியும்?
8 உயிர்சக்தியை கட்டுப்படுத்தவோ பிடித்து வைக்கவோ எந்த மனுஷனாலும் முடியாது. அதேபோல், சாவு நாளை மாற்றுகிற அதிகாரமும் யாருக்குமே கிடையாது. போர்வீரனுக்குப் போர்க்களத்தைவிட்டுப் போக எப்படி அனுமதி கிடைக்காதோ அப்படித்தான் அக்கிரமக்காரர்களையும் அக்கிரமம் தப்பிக்க விடாது.
9 இதையெல்லாம் நான் பார்த்தேன். சூரியனுக்குக் கீழே நடக்கிற எல்லாவற்றையும் கவனித்தேன். இவ்வளவு காலமாக மனுஷனை மனுஷன் அடக்கி ஆண்டிருப்பதால் அவனுக்குக் கேடுதான் வந்திருக்கிறது. 10 பரிசுத்த இடத்துக்குப் போய்க்கொண்டும் வந்துகொண்டும் இருந்த பொல்லாதவர்கள் அடக்கம் செய்யப்பட்டதை நான் பார்த்தேன். அவர்கள் அக்கிரமம் செய்த நகரத்தில் சீக்கிரமாக மறக்கப்பட்டுப்போனார்கள். இதுவும் வீண்தான்.
11 கெட்ட காரியத்தைச் செய்தவனுக்கு உடனடியாகத் தண்டனை கிடைக்காததால், மனுஷர்களின் இதயம் கெட்ட காரியங்களைச் செய்யத் துணிந்துவிடுகிறது. 12 பாவி ஒருவன் கெட்ட காரியங்களை நூறு தடவை செய்திருந்தும் ரொம்பக் காலம் வாழலாம். ஆனாலும், உண்மைக் கடவுளுக்குப் பயந்து நடக்கிறவர்களுக்குத்தான் எல்லாமே நல்லபடியாக நடக்கும் என்று எனக்குத் தெரியும். ஏனென்றால், அவர்கள் உண்மையிலேயே கடவுளுக்குப் பயந்து நடக்கிறார்கள். 13 பொல்லாதவனுக்கு எதுவும் நல்லபடியாக நடக்காது. நிழல் போலிருக்கிற அவனுடைய வாழ்நாள் நீடிக்காது. ஏனென்றால், அவன் கடவுளுக்குப் பயந்து நடப்பதே இல்லை.
14 இந்தப் பூமியில் வீணான ஒரு காரியம் நடக்கிறது: நீதிமான்கள் பொல்லாதவர்களைப் போலவும், பொல்லாதவர்கள் நீதிமான்களைப் போலவும் நடத்தப்படுகிறார்கள். இதுவும் வீண்தான் என்று நான் சொல்கிறேன்.
15 அதனால், என் சிபாரிசு இதுதான்: சந்தோஷமாக இருங்கள். சாப்பிட்டு, குடித்து, சந்தோஷமாக இருப்பதைவிட சிறந்தது சூரியனுக்குக் கீழே வேறெதுவும் இல்லை. சூரியனுக்குக் கீழே உண்மைக் கடவுள் கொடுத்திருக்கிற வாழ்நாளில் கடினமாக வேலை செய்யும்போது சந்தோஷமாக இருக்க வேண்டும்.
16 ஞானத்தைச் சம்பாதிக்கவும் இந்தப் பூமியில் நடக்கிற காரியங்களையெல்லாம் பார்க்கவும் நான் கவனம் செலுத்தினேன். அதற்காக ராத்திரி பகலாக நான் தூங்காமல் இருந்தேன். 17 பிறகு, உண்மைக் கடவுள் செய்கிற எல்லாவற்றையும் பற்றி யோசித்துப் பார்த்தேன். சூரியனுக்குக் கீழே நடக்கிற விஷயங்களை மனுஷர்களால் புரிந்துகொள்ள முடியாது என்பதைத் தெரிந்துகொண்டேன். என்னதான் முயற்சி செய்தாலும், அவர்களால் அவற்றைப் புரிந்துகொள்ளவே முடியாது. அவற்றைத் தெரிந்துகொள்கிற அளவுக்கு ஞானம் இருப்பதாகச் சொல்லிக்கொண்டாலும், அவர்களால் புரிந்துகொள்ளவே முடியாது.
