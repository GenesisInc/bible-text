1 அதனால், கீரியாத்-யெயாரீமைச் சேர்ந்த ஆட்கள் யெகோவாவின் பெட்டியை எடுத்துக்கொண்டு போய், குன்றின் மேலிருந்த அபினதாபின் வீட்டில் வைத்தார்கள். யெகோவாவின் பெட்டியைக் காவல் காக்க அவருடைய மகன் எலெயாசாரை நியமித்தார்கள்.
2 அந்தப் பெட்டி கீரியாத்-யெயாரீமுக்குக் கொண்டுவரப்பட்டு 20 வருஷங்களான பிறகு, இஸ்ரவேல் ஜனங்கள் எல்லாரும் யெகோவாவின் உதவியைத் தேட ஆரம்பித்தார்கள். 3 அப்போது சாமுவேல் அவர்களிடம், “நீங்கள் முழு இதயத்தோடு யெகோவாவிடம் திரும்பிவர விரும்பினால், மற்ற தெய்வங்களையும் அஸ்தரோத் சிலைகளையும் தூக்கி வீசுங்கள். உங்கள் இதயத்தில் யெகோவாவுக்கு மட்டுமே இடம்கொடுங்கள், அவரை மட்டுமே வணங்குங்கள். அப்போது, பெலிஸ்தியர்களின் கையிலிருந்து அவர் உங்களைக் காப்பாற்றுவார்” என்று சொன்னார். 4 உடனே, இஸ்ரவேலர்கள் பாகால்களின் சிலைகளையும் அஸ்தரோத்தின் சிலைகளையும் ஒழித்துவிட்டு யெகோவாவை மட்டுமே வணங்கினார்கள்.
5 பின்பு சாமுவேல், “இஸ்ரவேலர்கள் எல்லாரையும் மிஸ்பாவில் ஒன்றுகூடி வரச் சொல்லுங்கள். உங்களுக்காக நான் யெகோவாவிடம் ஜெபம் செய்வேன்” என்றார். 6 அதனால், அவர்கள் மிஸ்பாவில் ஒன்றுகூடி வந்தார்கள். அன்று யெகோவாவுக்கு முன்னால் தண்ணீரைக் கொண்டுவந்து ஊற்றி, விரதம் இருந்து, “நாங்கள் யெகோவாவுக்கு விரோதமாகப் பாவம் செய்துவிட்டோம்” என்று சொல்லி வருத்தப்பட்டார்கள். மிஸ்பாவில் சாமுவேல் இஸ்ரவேலர்களுக்கு நியாயாதிபதியாகச் சேவை செய்ய ஆரம்பித்தார்.
7 இஸ்ரவேலர்கள் மிஸ்பாவில் ஒன்றுகூடி வந்திருப்பதை பெலிஸ்தியர்கள் கேள்விப்பட்டபோது, அவர்களுடைய தலைவர்கள் இஸ்ரவேலர்களோடு போர் செய்யப் புறப்பட்டார்கள். இஸ்ரவேலர்கள் இதைக் கேள்விப்பட்டதும் பெலிஸ்தியர்களை நினைத்துப் பயந்தார்கள். 8 அதனால் அவர்கள் சாமுவேலிடம், “எங்களை பெலிஸ்தியர்களின் கையிலிருந்து காப்பாற்றும்படி நம் கடவுளான யெகோவாவிடம் ஓயாமல் வேண்டிக்கொள்ளுங்கள்” என்று சொன்னார்கள். 9 பின்பு சாமுவேல், பால்குடிக்கிற ஒரு செம்மறியாட்டுக் குட்டியைப் பிடித்து, அதை யெகோவாவுக்குத் தகன பலியாகச் செலுத்தினார். இஸ்ரவேலர்களுக்காக சாமுவேல் யெகோவாவிடம் உதவி கேட்டுக் கெஞ்சினார், யெகோவா அவருக்குப் பதில் தந்தார். 10 சாமுவேல் தகன பலி செலுத்திக்கொண்டிருந்த சமயத்தில், பெலிஸ்தியர்கள் இஸ்ரவேலர்களை நெருங்கினார்கள். அப்போது, யெகோவா பயங்கரமான இடிமுழக்கங்களை உண்டாக்கி பெலிஸ்தியர்களைக் குழம்பிப்போக வைத்தார். அவர்கள் இஸ்ரவேலர்களிடம் தோற்றுப்போனார்கள். 11 உடனே, இஸ்ரவேல் வீரர்கள் மிஸ்பாவிலிருந்து பெலிஸ்தியர்களைத் துரத்திக்கொண்டு போனார்கள், பெத்-காரீமின் தெற்குப் பகுதிவரை பின்தொடர்ந்து போய் அவர்களை வெட்டிச் சாய்த்தார்கள். 12 பின்பு, சாமுவேல் ஒரு கல்லை எடுத்து அதை மிஸ்பாவுக்கும் எஷானாவுக்கும் இடையில் நாட்டினார். “இதுவரை யெகோவா நமக்கு உதவி செய்திருக்கிறார்” என்று சொல்லி, அந்தக் கல்லுக்கு எபெனேசர் என்று பெயர் வைத்தார். 13 இப்படி, அந்த நாளில் பெலிஸ்தியர்களை இஸ்ரவேலர்கள் அடக்கிவிட்டார்கள். அதன் பிறகு அவர்கள் இஸ்ரவேலர்களின் எல்லைக்குள் வரவே இல்லை. சாமுவேலின் காலம் முழுவதும் யெகோவா பெலிஸ்தியர்களுக்கு விரோதமாகவே இருந்தார். 14 பெலிஸ்தியர்கள் கைப்பற்றிய நகரங்கள், அதாவது எக்ரோன்முதல் காத்வரையுள்ள நகரங்கள், இஸ்ரவேலர்களுக்குத் திரும்பக் கிடைத்தன. இஸ்ரவேலர்கள் தங்களுக்குச் சொந்தமான இடங்களை பெலிஸ்தியர்களிடமிருந்து மீட்டுக்கொண்டார்கள்.
அதோடு, இஸ்ரவேலர்களும் எமோரியர்களும் சமாதானமாக இருந்தார்கள்.
15 சாமுவேல் தன்னுடைய வாழ்நாள் முழுவதும் இஸ்ரவேலர்களுக்கு நியாயாதிபதியாக இருந்தார். 16 அவர் வருஷா வருஷம் பெத்தேலுக்கும் கில்காலுக்கும் மிஸ்பாவுக்கும் சுற்றுமுறையில் பயணம் செய்து, இஸ்ரவேலர்களுக்கு நீதி வழங்கிவந்தார். 17 பின்பு, ஒவ்வொரு முறையும் ராமாவுக்குத் திரும்பினார். ஏனென்றால், அவருடைய வீடு அங்கே இருந்தது. அங்கேயும் இஸ்ரவேலர்களுக்கு அவர் நீதி வழங்கிவந்தார். அங்கே யெகோவாவுக்கு ஒரு பலிபீடத்தைக் கட்டினார்.
