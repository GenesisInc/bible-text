1 இயேசு இந்த விஷயங்களைச் சொல்லி முடித்த பின்பு கலிலேயாவிலிருந்து புறப்பட்டு, யோர்தானைக் கடந்து யூதேயாவின் எல்லைப் பகுதிகளுக்குப் போனார். 2 மக்கள் கூட்டம் கூட்டமாக அவரைப் பின்தொடர்ந்து போனார்கள், அங்கே அவர்களை அவர் குணமாக்கினார்.
3 அவரைச் சோதிப்பதற்காக பரிசேயர்கள் அவரிடம் வந்து, “ஒருவன் தன்னுடைய மனைவியை எந்தக் காரணத்துக்கு வேண்டுமானாலும் விவாகரத்து செய்வது சரியா?” என்று கேட்டார்கள். 4 அதற்கு அவர், “கடவுள் ஆரம்பத்தில் மனுஷர்களைப் படைத்தபோது அவர்களை ஆணாகவும் பெண்ணாகவும் படைத்தார் என்பதை நீங்கள் வாசிக்கவில்லையா? 5 ‘இதன் காரணமாக, மனிதன் தன்னுடைய அப்பாவையும் அம்மாவையும் விட்டுத் தன் மனைவியோடு சேர்ந்திருப்பான்; அவர்கள் இரண்டு பேரும் ஒரே உடலாக இருப்பார்கள்’ என்று அவர் சொன்னதையும் நீங்கள் வாசிக்கவில்லையா? 6 அதன்படி, அவர்கள் இரண்டு பேராக இல்லாமல், ஒரே உடலாக இருப்பார்கள். அதனால், கடவுள் இணைத்து வைத்ததை எந்த மனிதனும் பிரிக்காமல் இருக்கட்டும்” என்று சொன்னார். 7 “அப்படியானால், விவாகரத்துப் பத்திரத்தைக் கொடுத்து மனைவியை விவாகரத்து செய்யலாம் என மோசே ஏன் சொன்னார்?” என்று அவர்கள் கேட்டார்கள். 8 அதற்கு அவர், “உங்களுடைய இதயம் இறுகிப்போயிருந்த காரணத்தால்தான் உங்கள் மனைவியை விவாகரத்து செய்ய அவர் அனுமதித்தார். ஆனால், ஆரம்பத்திலிருந்து அப்படி இல்லை. 9 நான் உங்களுக்குச் சொல்கிறேன், பாலியல் முறைகேட்டை தவிர வேறெந்தக் காரணத்துக்காகவும் தன் மனைவியை விவாகரத்து செய்துவிட்டு வேறொரு பெண்ணைத் திருமணம் செய்துகொள்கிறவன் முறைகேடான உறவுகொள்கிறான்” என்று சொன்னார்.
10 சீஷர்கள் அவரிடம், “திருமண பந்தம் இப்படித்தான் இருக்க வேண்டுமென்றால், திருமணம் செய்யாமல் இருப்பதே நல்லது” என்று சொன்னார்கள். 11 அதற்கு அவர், “வரம் பெற்றவர்களைத் தவிர வேறு யாராலும் இந்த வார்த்தைகளின்படி நடக்க முடியாது. 12 சிலர் பிறவிக் குறைபாட்டினால் திருமணம் செய்ய முடியாத நிலையில் இருக்கிறார்கள்; வேறு சிலர் மனுஷர்களால் அந்த நிலைக்கு ஆளாக்கப்பட்டிருக்கிறார்கள்; இன்னும் சிலர் பரலோக அரசாங்கத்துக்காகத் தங்களையே அர்ப்பணித்து, திருமணம் செய்துகொள்ளாமல் இருக்கிறார்கள். அப்படி இருக்க முடிந்தவர்கள் அப்படி இருக்கட்டும்” என்று சொன்னார்.
13 சின்னப் பிள்ளைகள்மேல் கைகளை வைத்து ஜெபம் செய்வதற்காக அவர்களை மக்கள் அவரிடம் கொண்டுவந்தார்கள்; அந்த மக்களைச் சீஷர்கள் திட்டினார்கள். 14 ஆனால் இயேசு தன் சீஷர்களிடம், “சின்னப் பிள்ளைகளை என்னிடம் வரவிடுங்கள், அவர்களைத் தடுக்காதீர்கள்; இப்படிப்பட்டவர்களுக்கே பரலோக அரசாங்கம் சொந்தமாகும்” என்று சொன்னார். 15 அதன் பின்பு, அந்தச் சின்னப் பிள்ளைகள்மேல் கைகளை வைத்து ஆசீர்வதித்துவிட்டு, அங்கிருந்து புறப்பட்டுப் போனார்.
16 அப்போது ஒருவன் அவரிடம் வந்து, “போதகரே, முடிவில்லாத வாழ்வைப் பெற என்ன நல்ல காரியங்களை நான் செய்ய வேண்டும்?” என்று கேட்டான். 17 அதற்கு அவர், “நல்ல காரியங்களைப் பற்றி என்னிடம் ஏன் கேட்கிறாய்? நல்லவர் ஒருவர்தான் இருக்கிறார். ஆனால், முடிவில்லாத வாழ்வைப் பெற நீ விரும்பினால், கட்டளைகளைத் தொடர்ந்து கடைப்பிடி” என்று சொன்னார். 18 “எந்தக் கட்டளைகளை?” என்று அவன் கேட்டான். இயேசு அவனிடம், “கொலை செய்யக் கூடாது, மணத்துணைக்குத் துரோகம் செய்யக் கூடாது, திருடக் கூடாது, பொய் சாட்சி சொல்லக் கூடாது; 19 உங்கள் அப்பாவுக்கும் அம்மாவுக்கும் மதிப்புக் கொடுக்க வேண்டும்; உங்கள்மேல் நீங்கள் அன்பு காட்டுவது போல மற்றவர்கள்மேலும் அன்பு காட்ட வேண்டும் என்ற கட்டளைகளே” என்று சொன்னார். 20 அப்போது அந்த வாலிபன், “இவை எல்லாவற்றையும் நான் கடைப்பிடித்து வருகிறேன்; என்னிடம் இன்னும் என்ன குறை இருக்கிறது?” என்று கேட்டான். 21 அதற்கு இயேசு, “நீ குறையில்லாதவனாக இருக்க விரும்பினால், போய் உன் சொத்துகளையெல்லாம் விற்று ஏழைகளுக்குக் கொடுத்துவிட்டு, என்னைப் பின்பற்றி வா; அப்போது, பரலோகத்தில் உனக்குப் பொக்கிஷம் சேரும்” என்று சொன்னார். 22 இதைக் கேட்டு அந்த வாலிபன் துக்கத்தோடு திரும்பிப் போனான்; ஏனென்றால், அவனிடம் நிறைய சொத்துகள் இருந்தன. 23 இயேசு தன் சீஷர்களிடம், “உண்மையாகவே உங்களுக்குச் சொல்கிறேன், பணக்காரர்கள் பரலோக அரசாங்கத்துக்குள் நுழைவது கஷ்டம். 24 மறுபடியும் உங்களுக்குச் சொல்கிறேன், கடவுளுடைய அரசாங்கத்துக்குள் ஒரு பணக்காரன் நுழைவதைவிட ஊசியின் காதுக்குள் ஒரு ஒட்டகம் நுழைவது சுலபம்” என்றார்.
25 அவருடைய சீஷர்கள் இதைக் கேட்டு மிகவும் ஆச்சரியத்தோடு, “அப்படியானால், யார்தான் மீட்புப் பெற முடியும்?” என்று கேட்டார்கள். 26 இயேசு நேராக அவர்களுடைய முகத்தைப் பார்த்து, “மனுஷர்களால் இது முடியாது, ஆனால் கடவுளால் எல்லாமே செய்ய முடியும்” என்று சொன்னார்.
27 அப்போது பேதுரு அவரிடம், “இதோ! நாங்கள் எல்லாவற்றையும் விட்டுவிட்டு உங்களைப் பின்பற்றி வந்திருக்கிறோமே, எங்களுக்கு என்ன கிடைக்கும்?” என்று கேட்டார். 28 அதற்கு இயேசு, “உண்மையாகவே உங்களுக்குச் சொல்கிறேன், எல்லாம் புதிதாக்கப்படுகிற காலத்தில், மனிதகுமாரன் தன்னுடைய மகிமையான சிம்மாசனத்தில் உட்காரும்போது, என்னைப் பின்பற்றியிருக்கிற நீங்களும் 12 சிம்மாசனங்களில் உட்கார்ந்து இஸ்ரவேலின் 12 கோத்திரங்களையும் நியாயந்தீர்ப்பீர்கள். 29 என் பெயருக்காக வீடுகளையோ சகோதரர்களையோ சகோதரிகளையோ அப்பாவையோ அம்மாவையோ பிள்ளைகளையோ நிலங்களையோ தியாகம் செய்கிற எல்லாருக்கும் அதைவிட நூறு மடங்கு அதிகமாகக் கிடைக்கும், முடிவில்லாத வாழ்வும் கிடைக்கும்.
30 ஆனால், முந்தினவர்கள் பலர் பிந்தினவர்களாகவும், பிந்தினவர்கள் முந்தினவர்களாகவும் ஆவார்கள்.”
