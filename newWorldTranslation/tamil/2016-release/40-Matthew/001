1 ஆபிரகாமின் மகனாகிய தாவீதின் மகன் இயேசு கிறிஸ்துவின் சரித்திரத்தை பற்றிய புத்தகம்:
 2 ஆபிரகாமின் மகன் ஈசாக்கு;ஈசாக்கின் மகன் யாக்கோபு;யாக்கோபின் மகன்கள் யூதாவும், யூதாவின் சகோதரர்களும்; 3 யூதாவுக்கும் தாமாருக்கும் பிறந்த மகன்கள் பாரேஸ், சேராகு;பாரேசின் மகன் எஸ்ரோன்;எஸ்ரோனின் மகன் ராம்; 4 ராமின் மகன் அம்மினதாப்;அம்மினதாபின் மகன் நகசோன்;நகசோனின் மகன் சல்மோன்; 5 சல்மோனுக்கும் ராகாபுக்கும் பிறந்த மகன் போவாஸ்;போவாசுக்கும் ரூத்துக்கும் பிறந்த மகன் ஓபேத்;ஓபேத்தின் மகன் ஈசாய்; 6 ஈசாயின் மகன் ராஜாவாகிய தாவீது;
தாவீதுக்கும் உரியாவின் மனைவிக்கும் பிறந்த மகன் சாலொமோன்; 7 சாலொமோனின் மகன் ரெகொபெயாம்;ரெகொபெயாமின் மகன் அபியா;அபியாவின் மகன் ஆசா; 8 ஆசாவின் மகன் யோசபாத்;யோசபாத்தின் மகன் யோராம்;யோராமின் மகன் உசியா; 9 உசியாவின் மகன் யோதாம்;யோதாமின் மகன் ஆகாஸ்;ஆகாசின் மகன் எசேக்கியா;10 எசேக்கியாவின் மகன் மனாசே;மனாசேயின் மகன் ஆமோன்;ஆமோனின் மகன் யோசியா;11 யூதர்கள் பாபிலோனுக்குச் சிறைபிடிக்கப்பட்டுப் போன காலத்தில், யோசியாவுக்குப் பிறந்த மகன்கள் எகொனியாவும், எகொனியாவின் சகோதரர்களும்;
12 பாபிலோனுக்குச் சிறைபிடிக்கப்பட்டுப் போன பின்பு, எகொனியாவுக்குப் பிறந்த மகன் சலாத்தியேல்;சலாத்தியேலின் மகன் செருபாபேல்;13 செருபாபேலின் மகன் அபியூத்;அபியூத்தின் மகன் எலியாக்கீம்;எலியாக்கீமின் மகன் ஆசோர்;14 ஆசோரின் மகன் சாதோக்;சாதோக்கின் மகன் ஆகீம்;ஆகீமின் மகன் எலியூத்;15 எலியூத்தின் மகன் எலெயாசார்;எலெயாசாரின் மகன் மாத்தான்;மாத்தானின் மகன் யாக்கோபு;16 யாக்கோபின் மகன் யோசேப்பு; இந்த யோசேப்புதான் மரியாளின் கணவர்; இந்த மரியாளுக்குத்தான் இயேசு பிறந்தார். இவர் கிறிஸ்து என்று அழைக்கப்படுகிறார்.
17 இப்படி, ஆபிரகாம்முதல் தாவீதுவரை 14 தலைமுறைகள்; தாவீதுமுதல் பாபிலோனுக்குச் சிறைபிடிக்கப்பட்டுப் போன யூதர்கள்வரை 14 தலைமுறைகள்; பாபிலோனுக்குச் சிறைபிடிக்கப்பட்டுப் போன யூதர்கள்முதல் கிறிஸ்துவரை 14 தலைமுறைகள்.
18 இயேசு கிறிஸ்து பிறந்த விவரம் இதுதான்: அவருடைய அம்மா மரியாள் யோசேப்புக்கு நிச்சயிக்கப்பட்டிருந்தாள்; அவர்களுக்குக் கல்யாணம் ஆவதற்கு முன்பே, கடவுளுடைய சக்தியின் மூலம் மரியாள் கர்ப்பமானாள். 19 ஆனால், அவளுடைய கணவரான யோசேப்பு நீதிமானாக இருந்ததால், எல்லார் முன்னாலும் அவளை அவமானப்படுத்த விரும்பவில்லை; அதனால், அவளை ரகசியமாக விவாகரத்து செய்ய நினைத்தார். 20 இந்த விஷயங்களைப் பற்றி யோசித்த பின்பு அவர் தூங்கிவிட்டார்; அப்போது யெகோவாவின் தூதர் அவருடைய கனவில் வந்து, “யோசேப்பே, தாவீதின் மகனே, உன் மனைவி மரியாளை வீட்டுக்குக் கூட்டிக்கொண்டு வர பயப்படாதே; கடவுளுடைய சக்தியின் மூலம்தான் அவள் கர்ப்பமாகியிருக்கிறாள். 21 அவளுக்கு ஒரு மகன் பிறப்பார்; அவருக்கு இயேசு என்று நீ பெயர் வைக்க வேண்டும்; ஏனென்றால், அவர் தன்னுடைய மக்களைப் பாவத்திலிருந்து மீட்பார்” என்று சொன்னார். 22 யெகோவா தன்னுடைய தீர்க்கதரிசியின் மூலம் சொன்னது நிறைவேற வேண்டும் என்பதற்காகவே இதெல்லாம் நடந்தது. 23 “இதோ! ஒரு கன்னிப்பெண் கர்ப்பமாகி ஒரு மகனைப் பெற்றெடுப்பாள்; அவனுக்கு இம்மானுவேல் என்று பெயர் வைப்பார்கள்” என்று அவர் சொல்லியிருந்தார். இம்மானுவேல் என்றால், “கடவுள் நம்மோடு இருக்கிறார்” என்று அர்த்தம்.
24 யோசேப்பு தூங்கியெழுந்த பின்பு, யெகோவாவின் தூதர் சொன்னபடி தன்னுடைய மனைவியை வீட்டுக்குக் கூட்டிக்கொண்டு வந்தார். 25 ஆனால், அவளுக்கு ஒரு மகன் பிறக்கும்வரை அவளோடு அவர் உறவுகொள்ளவில்லை; அந்த மகனுக்கு இயேசு என்று பெயர் வைத்தார்.
