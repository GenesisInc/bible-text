1 ஓய்வுநாளுக்குப் பின்பு, வாரத்தின் முதலாம் நாள், பொழுது விடியும் நேரத்தில் மகதலேனா மரியாளும் மற்ற மரியாளும் கல்லறையைப் பார்க்கப் போனார்கள்.
2 அங்கே பயங்கர நிலநடுக்கம் ஏற்பட்டிருந்தது; ஏனென்றால், யெகோவாவின் தூதர் பரலோகத்திலிருந்து இறங்கி வந்து, கல்லறையின் கல்லைப் புரட்டிப் போட்டு அதன்மேல் உட்கார்ந்துகொண்டிருந்தார். 3 அவருடைய தோற்றம் மின்னலைப் போல் மின்னியது; அவருடைய உடை பனியைப் போல் வெண்மையாக இருந்தது. 4 அவரைப் பார்த்த காவல்காரர்கள் பயந்து நடுங்கி, செத்தவர்களைப் போல ஆனார்கள்.
5 தேவதூதர் அந்தப் பெண்களிடம், “பயப்படாதீர்கள், மரக் கம்பத்தில் அறைந்து கொல்லப்பட்ட இயேசுவைத்தானே தேடுகிறீர்கள்? 6 அவர் இங்கே இல்லை, அவர் சொன்னபடியே உயிரோடு எழுப்பப்பட்டிருக்கிறார். அவர் வைக்கப்பட்டிருந்த இடத்தை வந்து பாருங்கள். 7 சீக்கிரமாக அவருடைய சீஷர்களிடம் போய், அவர் உயிரோடு எழுப்பப்பட்டிருக்கிறார் என்று சொல்லுங்கள். உங்களுக்கு முன்பே அவர் கலிலேயாவுக்குப் போய்க்கொண்டிருக்கிறார்; அங்கே அவரைப் பார்ப்பீர்கள். இதைச் சொல்லத்தான் நான் வந்தேன்” என்றார்.
8 அவர்கள் சீக்கிரமாகக் கல்லறையைவிட்டு வெளியே வந்து, பயத்தோடும் அதேசமயத்தில் மிகுந்த சந்தோஷத்தோடும், இந்த விஷயத்தை அவருடைய சீஷர்களுக்குச் சொல்வதற்காக ஓடினார்கள். 9 திடீரென்று இயேசுவே அவர்களிடம் வந்து அவர்களை வாழ்த்தினார். அவர்கள் அவர் முன்னால் போய் மண்டிபோட்டு, அவருடைய கால்களைக் கட்டிக்கொண்டார்கள். 10 இயேசு அவர்களிடம், “பயப்படாதீர்கள்! நீங்கள் என் சகோதரர்களிடம் போய், அவர்களை கலிலேயாவுக்குப் போகச் சொல்லுங்கள்; அங்கே அவர்கள் என்னைப் பார்ப்பார்கள்” என்று சொன்னார்.
11 அவர்கள் போய்க்கொண்டிருந்தபோது, காவலர்களில் சிலர் நகரத்துக்குள் போய், நடந்த எல்லாவற்றையும் முதன்மை குருமார்களிடம் சொன்னார்கள். 12 இவர்கள் பெரியோர்களோடு கூடிவந்து ஆலோசனை செய்தார்கள்; அதன் பின்பு, படைவீரர்களுக்கு ஏராளமான வெள்ளிக் காசுகளைக் கொடுத்து, 13 “‘ராத்திரியில் நாங்கள் தூங்கிக்கொண்டிருந்தபோது அவருடைய சீஷர்கள் வந்து அவருடைய உடலைத் திருடிக்கொண்டு போய்விட்டார்கள்’ என்று சொல்லுங்கள். 14 இது ஆளுநருடைய காதுக்கு எட்டினால், நாங்கள் அவரிடம் பேசிக்கொள்கிறோம், நீங்கள் எதற்கும் கவலைப்படாதீர்கள்” என்றார்கள். 15 அதனால், அவர்கள் வெள்ளிக் காசுகளை வாங்கிக்கொண்டு, தங்களுக்குச் சொல்லப்பட்டபடியே செய்தார்கள்; இந்தப் பேச்சு யூதர்கள் மத்தியில் இந்த நாள்வரை பரவியிருக்கிறது.
16 இயேசு சொன்னபடியே 11 சீஷர்களும் கலிலேயாவில் இருக்கிற மலைக்குப் போனார்கள். 17 அங்கே அவரைப் பார்த்தபோது அவர் முன்னால் மண்டிபோட்டு தலைவணங்கினார்கள்; ஆனால், அவரைப் பின்பற்றியவர்களில் சிலர் சந்தேகப்பட்டார்கள். 18 அப்போது, இயேசு சீஷர்களுக்குப் பக்கத்தில் போய், “பரலோகத்திலும் பூமியிலும் எனக்கு எல்லா அதிகாரமும் கொடுக்கப்பட்டிருக்கிறது. 19 அதனால், நீங்கள் புறப்பட்டுப் போய், எல்லா தேசத்தாரையும் சீஷர்களாக்கி, பரலோகத் தகப்பனின் பெயரிலும், அவருடைய மகனின் பெயரிலும், அவருடைய சக்தியின் பெயரிலும் ஞானஸ்நானம் கொடுங்கள். 20 நான் உங்களுக்குக் கட்டளையிட்ட எல்லாவற்றையும் அவர்கள் கடைப்பிடிக்கும்படி அவர்களுக்குக் கற்றுக்கொடுங்கள். இதோ! இந்தச் சகாப்தத்தின் கடைசிக் கட்டம்வரை எல்லா நாட்களிலும் நான் உங்கள் கூடவே இருக்கிறேன்” என்று சொன்னார்.
