1 இயேசு தன்னுடைய 12 சீஷர்களுக்கு அறிவுரைகளைக் கொடுத்து முடித்த பின்பு, சுற்றியுள்ள நகரங்களில் கற்பிப்பதற்கும் பிரசங்கிப்பதற்கும் அங்கிருந்து புறப்பட்டுப் போனார்.
2 கிறிஸ்து செய்ததையெல்லாம் சிறையிலிருந்த யோவான் கேள்விப்பட்டார்; அதனால், தன்னுடைய சீஷர்களை அவரிடம் அனுப்பி, 3 “வரவேண்டியவர் நீங்கள்தானா அல்லது வேறொருவரையும் நாங்கள் எதிர்பார்க்க வேண்டுமா?” என்று கேட்டார். 4 அதற்கு இயேசு அந்தச் சீஷர்களிடம், “நீங்கள் கேட்பதையும் பார்ப்பதையும் யோவானிடம் போய்ச் சொல்லுங்கள்: 5 பார்வை இல்லாதவர்கள் பார்க்கிறார்கள், நடக்க முடியாதவர்கள் நடக்கிறார்கள், தொழுநோயாளிகள் சுத்தமாகிறார்கள், காது கேட்காதவர்கள் கேட்கிறார்கள், இறந்தவர்கள் உயிரோடு எழுப்பப்படுகிறார்கள், ஏழைகளுக்கு நல்ல செய்தி சொல்லப்படுகிறது; 6 எந்தச் சந்தேகத்துக்கும் இடம் கொடுக்காமல் என்னை நம்புகிறவன் சந்தோஷமானவன்” என்று சொன்னார்.
7 அவர்கள் திரும்பிப் போன பின்பு, இயேசு அந்தக் கூட்டத்தாரிடம் யோவானைப் பற்றிப் பேச ஆரம்பித்தார்; அவர்களிடம், “எதைப் பார்க்க வனாந்தரத்துக்குப் போனீர்கள்? காற்றில் அசைந்தாடும் நாணலையா? 8 இல்லையென்றால், வேறு எதைப் பார்க்கப் போனீர்கள்? விலை உயர்ந்த உடை உடுத்திய மனுஷனையா? விலை உயர்ந்த உடை உடுத்தியவர்கள் ராஜாக்களுடைய அரண்மனைகளில்தானே இருக்கிறார்கள்! 9 இல்லையென்றால், வேறு எதற்காகப் போனீர்கள்? ஒரு தீர்க்கதரிசியைப் பார்ப்பதற்காகவா? ஆம், நான் உங்களுக்குச் சொல்கிறேன், ஒரு தீர்க்கதரிசியைவிட மேலானவரைப் பார்க்கவே போனீர்கள். 10 ‘இதோ! நான் என்னுடைய தூதுவரை உனக்கு முன்னால் அனுப்புகிறேன், அவர் உனக்கு முன்னால் போய் உன் பாதையைத் தயார்படுத்துவார்!’ என்று இவரைப் பற்றித்தான் எழுதப்பட்டிருக்கிறது. 11 உண்மையாகவே உங்களுக்குச் சொல்கிறேன், மனுஷராகப் பிறந்தவர்களில் யோவான் ஸ்நானகரைவிட உயர்ந்தவர் யாரும் இல்லை; ஆனால், பரலோக அரசாங்கத்தில் தாழ்ந்தவராக இருக்கிறவர் அவரைவிட உயர்ந்தவராக இருக்கிறார். 12 யோவான் ஸ்நானகரின் காலத்திலிருந்து இன்றுவரை, பரலோக அரசாங்கமே மக்கள் தீவிரமாக அடைய முயலுகிற லட்சியமாக இருக்கிறது; அப்படித் தீவிரமாக அடைய முயலுகிறவர்கள் அதை அடைகிறார்கள். 13 ஏனென்றால், தீர்க்கதரிசனப் புத்தகங்களும் சரி, திருச்சட்டமும் சரி, யோவானின் காலம்வரை தீர்க்கதரிசனங்களை அறிவித்தன. 14 ‘வரவேண்டிய எலியா’ அவர்தான் என்பதை ஏற்றுக்கொள்ள மனமிருந்தால் ஏற்றுக்கொள்ளுங்கள். 15 காதுள்ளவன் கவனித்துக் கேட்கட்டும்.
16 இந்தத் தலைமுறையை நான் யாருக்கு ஒப்பிடுவேன்? சந்தையில் உட்கார்ந்திருக்கிற பிள்ளைகளுக்கு ஒப்பிடுவேன்; அவர்கள் தங்களோடு விளையாடுகிற பிள்ளைகளைப் பார்த்து, 17 ‘உங்களுக்காகக் குழல் ஊதினோம், ஆனால் நீங்கள் நடனம் ஆடவில்லை; புலம்பி அழுதோம், ஆனால் நீங்கள் நெஞ்சில் அடித்துக்கொண்டு அழவில்லை’ என்று சொல்கிறார்கள். 18 அதேபோல், யோவான் சாப்பிடவும் இல்லை, குடிக்கவும் இல்லை; ஆனாலும், அவருக்கு ‘பேய் பிடித்திருக்கிறது’ என்று மக்கள் சொல்கிறார்கள்; 19 மனிதகுமாரனோ சாப்பிடுகிறார், குடிக்கிறார்; இருந்தாலும் மக்கள் அவரை, ‘பெருந்தீனிக்காரன், குடிகாரன், வரி வசூலிப்பவர்களுக்கும் பாவிகளுக்கும் நண்பன்’ என்று சொல்கிறார்கள். ஆனால், ஒருவர் செய்கிற நீதியான செயல்கள் அவர் ஞானமுள்ளவர் என்பதை நிரூபிக்கும்” என்றார்.
20 அவர் எந்த நகரங்களில் பெரும்பாலான அற்புதங்களைச் செய்திருந்தாரோ அந்த நகரங்களில் இருந்தவர்கள் திருந்தவில்லை, அதனால் அவர்களை அவர் கண்டித்து, 21 “கோராசினே, உனக்குக் கேடுதான் வரும்! பெத்சாயிதாவே, உனக்குக் கேடுதான் வரும்! உங்களுடைய நகரங்களில் செய்யப்பட்ட அற்புதங்கள் தீருவிலும் சீதோனிலும் செய்யப்பட்டிருந்தால், அங்கிருக்கிறவர்கள் எப்போதோ துக்கத் துணியை உடுத்தி, சாம்பலில் உட்கார்ந்து, மனம் திருந்தியிருப்பார்கள். 22 அதனால், நான் உங்களுக்குச் சொல்கிறேன், நியாயத்தீர்ப்பு நாளில் தீருவுக்கும் சீதோனுக்கும் கிடைக்கும் தண்டனையைவிட உங்களுக்குக் கிடைக்கும் தண்டனை பயங்கரமாக இருக்கும். 23 கப்பர்நகூமே, நீ வானம்வரை உயர்த்தப்படுவாய் என்றா நினைக்கிறாய்? நீ கல்லறைவரை தாழ்த்தப்படுவாய்; உன்னுடைய நகரத்தில் செய்யப்பட்ட அற்புதங்கள் சோதோமில் செய்யப்பட்டிருந்தால், அந்த நகரம் இன்றுவரை இருந்திருக்கும். 24 அதனால், நியாயத்தீர்ப்பு நாளில், சோதோம் நகரத்துக்குக் கிடைக்கும் தண்டனையைவிட உனக்குக் கிடைக்கும் தண்டனை பயங்கரமாக இருக்கும் என்று நான் உனக்குச் சொல்கிறேன்” என்றார்.
25 பின்பு இயேசு, “தகப்பனே, பரலோகத்துக்கும் பூமிக்கும் எஜமானே, எல்லார் முன்னாலும் நான் உங்களைப் புகழ்கிறேன்; ஏனென்றால், இந்த விஷயங்களை நீங்கள் ஞானிகளுக்கும் அறிவாளிகளுக்கும் மறைத்து, சிறுபிள்ளைகளுக்கு வெளிப்படுத்தியிருக்கிறீர்கள். 26 தகப்பனே, அப்படிச் செய்வதுதான் உங்களுடைய விருப்பமாக இருந்தது” என்று சொன்னார். 27 பின்பு அவர், “என் தகப்பன் எல்லாவற்றையும் என்னிடம் ஒப்படைத்திருக்கிறார்; தகப்பனைத் தவிர வேறு யாருக்கும் மகனை முழுமையாகத் தெரியாது; மகனுக்கும், மகன் யாருக்கு அவரை வெளிப்படுத்த விரும்புகிறாரோ அவருக்கும் தவிர வேறு யாருக்கும் தகப்பனை முழுமையாகத் தெரியாது. 28 உழைத்துக் களைத்துப்போனவர்களே, பாரமான சுமையைச் சுமக்கிறவர்களே, நீங்கள் எல்லாரும் என்னிடம் வாருங்கள், நான் உங்களுக்குப் புத்துணர்ச்சி கொடுப்பேன். 29 நான் சாந்தமும் மனத்தாழ்மையுமாக இருக்கிறேன்; அதனால் என் நுகத்தடியை உங்கள் தோள்மேல் ஏற்றுக்கொண்டு என்னிடமிருந்து கற்றுக்கொள்ளுங்கள்; அப்போது, உங்களுக்குப் புத்துணர்ச்சி கிடைக்கும். 30 ஏனென்றால், என்னுடைய நுகத்தடி மென்மையாகவும் என்னுடைய சுமை லேசாகவும் இருக்கிறது” என்று சொன்னார்.
