1 இப்படிச் சுதந்திரமாக இருப்பதற்காகத்தான் கிறிஸ்து நம்மை விடுதலை செய்தார். அதனால் உறுதியாக நிலைத்திருங்கள்; மறுபடியும் அடிமைத்தனம் என்ற நுகத்தடியின்கீழ் போய்விடாதீர்கள்.
2 பவுலாகிய நான் உங்களுக்குச் சொல்கிறேன்: நீங்கள் விருத்தசேதனம் செய்துகொண்டால், கிறிஸ்துவினால் உங்களுக்கு ஒரு பிரயோஜனமும் இருக்காது. 3 மறுபடியும் சொல்கிறேன், விருத்தசேதனம் செய்துகொள்கிற ஒவ்வொருவனும் திருச்சட்டம் முழுவதையும் கடைப்பிடிக்கக் கடமைப்பட்டிருக்கிறான். 4 திருச்சட்டத்தால் நீதிமான்களாக ஏற்றுக்கொள்ளப்படுவதற்கு முயற்சி செய்கிற நீங்கள் எப்படிப்பட்டவர்களாக இருந்தாலும் சரி, கிறிஸ்துவைவிட்டுப் பிரிந்திருக்கிறீர்கள். அவருடைய அளவற்ற கருணையிலிருந்து விலகியிருக்கிறீர்கள். 5 ஆனால் நாங்கள், கடவுளுடைய சக்தியாலும் எங்களுடைய விசுவாசத்தாலும் நீதிமான்களாவோம் என்று எதிர்பார்த்து ஆவலோடு காத்துக்கொண்டிருக்கிறோம். 6 கிறிஸ்து இயேசுவோடு ஒன்றுபட்டிருப்பவர்களைப் பொறுத்ததில், விருத்தசேதனம் செய்துகொள்வதும் முக்கியமல்ல, விருத்தசேதனம் செய்துகொள்ளாமல் இருப்பதும் முக்கியமல்ல. அன்பினால் விசுவாசத்தைக் காட்டுவதுதான் முக்கியம்.
7 சத்திய பாதையில் நீங்கள் நன்றாக ஓடிக்கொண்டிருந்தீர்களே. அப்படியிருக்கும்போது, நீங்கள் தொடர்ந்து சத்தியத்துக்குக் கீழ்ப்படிந்து நடப்பதைத் தடுத்தது யார்? 8 விருத்தசேதனம் செய்துகொள்ள உங்களைத் தூண்டியது யார்? உங்களை அழைத்த கடவுள் அல்ல. 9 புளிப்புள்ள சிறிதளவு மாவு பிசைந்த மாவு முழுவதையும் புளிக்க வைத்துவிடும். 10 நம் எஜமானோடு ஒன்றுபட்டிருக்கிற நீங்கள் என்னுடைய கருத்தை ஏற்றுக்கொள்வீர்கள் என்ற நம்பிக்கையோடு இருக்கிறேன். உங்கள் மத்தியில் பிரச்சினை உண்டாக்குகிறவன் யாராக இருந்தாலும் சரி, அவனுக்குத் தண்டனைத் தீர்ப்பு கிடைக்கும். 11 சகோதரர்களே, விருத்தசேதனம் செய்யச் சொல்லி நான் இன்னமும் பிரசங்கிக்கிறேன் என்றால், ஏன் இன்னமும் துன்புறுத்தப்படுகிறேன்? நான் அப்படிப் பிரசங்கித்தால், சித்திரவதைக் கம்பத்தை பற்றிய செய்தி யாரையும் கோபப்படுத்தாதே. 12 விருத்தசேதனம் என்ற பெயரில் உங்களைத் திசைதிருப்ப முயற்சி செய்கிறவர்கள் தங்களுடைய உறுப்பைத் துண்டித்துக்கொள்ளட்டும்.
13 சகோதரர்களே, நீங்கள் சுதந்திரமாக இருக்க அழைக்கப்பட்டீர்கள் என்பது உண்மைதான். ஆனால், இந்தச் சுதந்திரத்தைப் பாவ ஆசைகளை நிறைவேற்றுவதற்குச் சாக்காகப் பயன்படுத்தாதீர்கள். அதற்குப் பதிலாக, அன்பினால் ஒருவருக்கொருவர் அடிமைகளாக வேலை செய்யுங்கள். 14 ஏனென்றால், “உங்கள்மேல் நீங்கள் அன்பு காட்டுவது போல மற்றவர்கள்மேலும் அன்பு காட்ட வேண்டும்” என்ற ஒரே கட்டளையில் திருச்சட்டம் முழுவதும் நிறைவேறுகிறது. 15 நீங்கள் ஒருவரை ஒருவர் கடித்துக் குதறிக்கொண்டே இருந்தால் ஒருவரால் ஒருவர் அழிக்கப்படுவீர்கள், எச்சரிக்கை!
16 நான் சொல்வது இதுதான்: கடவுளுடைய சக்தி காட்டுகிற வழியில் நடந்துகொண்டிருங்கள், அப்போது எந்தவொரு பாவ ஆசையையும் நிறைவேற்ற மாட்டீர்கள். 17 பாவ ஆசை கடவுளுடைய சக்திக்கு விரோதமானது. கடவுளுடைய சக்தியோ பாவ ஆசைக்கு விரோதமானது. இவை ஒன்றுக்கொன்று எதிராக இருப்பதால் நீங்கள் செய்ய விரும்புகிற காரியங்களைச் செய்ய முடிவதில்லை. 18 அதோடு, கடவுளுடைய சக்தி காட்டுகிற வழியில் நடந்தால், நீங்கள் திருச்சட்டத்தின்கீழ் இல்லை என்று அர்த்தம்.
19 பாவ இயல்புக்குரிய செயல்கள் வெளிப்படையாகத் தெரிகின்றன. அவை பாலியல் முறைகேடு, அசுத்தமான நடத்தை, வெட்கங்கெட்ட நடத்தை, 20 சிலை வழிபாடு, ஆவியுலகத் தொடர்பு, பகை, சண்டை சச்சரவு, பொறாமை, கோப வெறி, கருத்துவேறுபாடு, பிரிவினை, மதப்பிரிவு, 21 மற்றவர்களைப் பார்த்து வயிறெரிதல், குடிவெறி, குடித்துக் கும்மாளம் போடுதல் போன்றவையாகும். இதுபோன்ற காரியங்களைச் செய்து வருகிறவர்கள் கடவுளுடைய அரசாங்கத்துக்குள் அனுமதிக்கப்பட மாட்டார்கள் என்று உங்களை ஏற்கெனவே எச்சரித்தது போல இப்போதும் எச்சரிக்கிறேன்.
22 ஆனால், கடவுளுடைய சக்தியால் உண்டாகிற குணங்கள் அன்பு, சந்தோஷம், சமாதானம், பொறுமை, கருணை, நல்மனம், விசுவாசம், 23 சாந்தம், சுயக்கட்டுப்பாடு ஆகியவையே. இப்படிப்பட்டவற்றுக்கு எதிராக எந்தவொரு சட்டமும் இல்லை. 24 கிறிஸ்து இயேசுவுக்குச் சொந்தமானவர்கள் தங்கள் உடலை அதன் மோகங்களோடும் ஆசைகளோடும் சேர்த்து மரக் கம்பத்தில் ஆணியடித்துவிட்டார்கள்.
25 கடவுளுடைய சக்தி காட்டுகிற வழியில் நாம் வாழ்ந்துகொண்டிருந்தால், அது காட்டுகிற வழியிலேயே தொடர்ந்து சீராக நடப்போமாக. 26 அதுமட்டுமல்ல, வறட்டு கௌரவம் பார்க்காமலும், ஒருவருக்கொருவர் போட்டி போடாமலும், ஒருவர்மேல் ஒருவர் வயிற்றெரிச்சல் படாமலும் இருப்போமாக.
