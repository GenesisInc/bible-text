1 பணக்காரர்களே, கேளுங்கள், உங்களுக்கு வரப்போகிற கஷ்டங்களை நினைத்துக் கதறி அழுங்கள். 2 உங்களுடைய செல்வங்கள் மக்கிப்போய்விட்டன. உங்களுடைய உடைகள் பூச்சிகளால் அரிக்கப்பட்டுவிட்டன. 3 உங்கள் தங்கமும் வெள்ளியும் துருப்பிடித்துவிட்டன. அந்தத் துருவே உங்களுக்கு எதிராகச் சாட்சி சொல்லும், அது உங்கள் சதையைத் தின்றுவிடும். நீங்கள் குவித்து வைத்திருப்பது கடைசி நாட்களில் ஒரு நெருப்பைப் போல் இருக்கும். 4 உங்கள் வயல்களில் அறுவடை செய்தவர்களுடைய கூலியைப் பிடித்து வைத்திருக்கிறீர்கள்; அது கதறிக்கொண்டே இருக்கிறது. அறுவடை செய்தவர்களுடைய கூக்குரல், பரலோகப் படைகளின் யெகோவாவுடைய காதுக்கு எட்டியிருக்கிறது. 5 இந்தப் பூமியில் நீங்கள் ஆடம்பரமாக வாழ்ந்திருக்கிறீர்கள், ஆசைகளைத் திருப்தி செய்வதிலேயே மூழ்கியிருக்கிறீர்கள். வெட்டப்படும் நாளுக்காகக் கொழுக்க வைக்கப்பட்டிருக்கிற மிருகங்களைப் போல் உங்களுடைய இதயம் கொழுத்துப்போய் இருக்கிறது. 6 நீதிமானைக் கண்டனம் செய்திருக்கிறீர்கள், கொலையும் செய்திருக்கிறீர்கள். அதனால்தானே அவர் உங்களை எதிர்க்கிறார்?
7 சகோதரர்களே, நம் எஜமானுடைய பிரசன்னம்வரை பொறுமையோடு இருங்கள். இதோ! நிலத்தில் நல்ல விளைச்சல் கிடைப்பதற்காக முதல் பருவ மழையும் கடைசி பருவ மழையும் வரும்வரை ஒரு விவசாயி பொறுமையோடு காத்துக்கொண்டிருக்கிறான். 8 அதேபோல், நீங்களும் பொறுமையோடு இருங்கள்; உங்கள் இதயத்தை உறுதிப்படுத்துங்கள்; ஏனென்றால், நம் எஜமானுடைய பிரசன்னம் நெருங்கிவிட்டது.
9 சகோதரர்களே, நீங்கள் தண்டனைத் தீர்ப்புக்கு ஆளாகாதபடி, ஒருவருக்கு விரோதமாக ஒருவர் முணுமுணுக்காதீர்கள்; இதோ! நீதிபதி கதவுக்குப் பக்கத்தில் நிற்கிறார். 10 சகோதரர்களே, கஷ்டத்தைத் தாங்கிக்கொள்வதிலும் பொறுமையைக் காட்டுவதிலும், யெகோவாவின் பெயரில் பேசிய தீர்க்கதரிசிகளை உங்கள் முன்மாதிரிகளாக வைத்துக்கொள்ளுங்கள். 11 சகிப்புத்தன்மை காட்டியவர்களைச் சந்தோஷமானவர்கள் என்று கருதுகிறோம். யோபுவின் சகிப்புத்தன்மையைப் பற்றிக் கேள்விப்பட்டிருக்கிறீர்கள், முடிவில் யெகோவா அவரை ஆசீர்வதித்ததைப் பற்றியும் தெரிந்திருக்கிறீர்கள்; யெகோவா கனிவான பாசமும் இரக்கமும் நிறைந்தவர், இல்லையா?
12 எல்லாவற்றுக்கும் மேலாக, என் சகோதரர்களே, சத்தியம் செய்வதை நிறுத்திவிடுங்கள்; பரலோகத்தின் மீதோ பூமியின் மீதோ வேறெதன் மீதோ சத்தியம் செய்யாதீர்கள். நீங்கள் “ஆம்” என்று சொல்வது ஆம் என்றும், “இல்லை” என்று சொல்வது இல்லை என்றும் இருக்கட்டும். இப்படிச் செய்தால் நீங்கள் தண்டனைத் தீர்ப்புக்கு ஆளாக மாட்டீர்கள்.
13 உங்களில் எவனாவது கஷ்டப்படுகிறானா? அப்படியானால், அவன் தொடர்ந்து ஜெபம் செய்யட்டும். எவனாவது சந்தோஷமாக இருக்கிறானா? அவன் சங்கீதம் பாடட்டும். 14 உங்களில் எவனாவது வியாதியாக இருக்கிறானா? அப்படியானால், சபையில் இருக்கிற மூப்பர்களை அவன் வரவழைக்கட்டும். அவர்கள் யெகோவாவின் பெயரில் அவனுக்கு எண்ணெய் பூசி அவனுக்காக ஜெபம் செய்யட்டும். 15 விசுவாசத்தோடு செய்யப்படுகிற ஜெபம் வியாதியாக இருப்பவனைக் குணமாக்கும், யெகோவா அவனை எழுந்திருக்க வைப்பார். அதோடு, அவன் பாவங்கள் செய்திருந்தால், அவற்றை அவர் மன்னிப்பார்.
16 அதனால், உங்கள் பாவங்களை ஒருவருக்கொருவர் வெளிப்படையாக ஒத்துக்கொள்ளுங்கள். ஒருவருக்காக ஒருவர் ஜெபம் செய்யுங்கள், அப்போது குணமாவீர்கள். நீதிமானின் மன்றாட்டு மிகவும் வலிமையுள்ளது. 17 எலியா நம்மைப் போன்ற மனிதர்தான், நமக்கு இருக்கும் உணர்ச்சிகள்தான் அவருக்கும் இருந்தன. ஆனாலும், மழை பெய்யக் கூடாதென்று அவர் ஊக்கமாக ஜெபம் செய்தபோது, பூமியில் மூன்றரை வருஷங்களுக்கு மழை பெய்யவில்லை. 18 அவர் மறுபடியும் ஜெபம் செய்தபோது வானத்திலிருந்து மழை பெய்தது, பூமி அதன் பலனைத் தந்தது.
19 என் சகோதரர்களே, யாராவது உங்களில் ஒருவனைச் சத்தியத்தைவிட்டு வழிவிலகச் செய்யும்போது மற்றொருவன் அவனைத் திரும்பிவர வைத்தால், 20 தவறான வழியிலிருந்து அந்தப் பாவியைத் திரும்பிவர வைக்கிறவன் அவனுடைய உயிரைக் காப்பாற்றி, அவன் செய்த ஏராளமான பாவங்களை மூடுவான் என்று தெரிந்துகொள்ளுங்கள்.
