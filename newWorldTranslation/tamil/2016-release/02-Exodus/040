1 பின்பு யெகோவா மோசேயிடம், 2 “முதலாம் மாதம் முதலாம் நாளில் வழிபாட்டுக் கூடாரத்தை, அதாவது சந்திப்புக் கூடாரத்தை, நீ அமைக்க வேண்டும். 3 அதற்கு உள்ளே சாட்சிப் பெட்டியை வைத்து, திரைச்சீலை போட்டு அதை மறைத்துவிடு. 4 மேஜையை உள்ளே கொண்டுவந்து அதன்மேல் வைக்க வேண்டிய பொருள்களை வை. குத்துவிளக்கை உள்ளே கொண்டுவந்து வைத்து, அதன் அகல் விளக்குகளை ஏற்று. 5 சாட்சிப் பெட்டிக்கு முன்பக்கம் தங்கத்தாலான தூபபீடத்தை வைத்து, வழிபாட்டுக் கூடாரத்தின் வாசலில் திரையைத் தொங்கவிடு.
6 தகன பலிக்கான பலிபீடத்தை வழிபாட்டுக் கூடாரத்தின், அதாவது சந்திப்புக் கூடாரத்தின், வாசலுக்கு முன்பக்கம் வை. 7 சந்திப்புக் கூடாரத்துக்கும் பலிபீடத்துக்கும் நடுவில் தொட்டியை வைத்து, அதில் தண்ணீர் ஊற்று. 8 பின்பு, சுற்றிலும் பிரகாரம் அமைத்து, அதன் நுழைவாசலில் திரையைத் தொங்கவிடு. 9 அதன்பின், அபிஷேகத் தைலத்தை எடுத்து வழிபாட்டுக் கூடாரத்தையும் அதிலுள்ள எல்லாவற்றையும் அபிஷேகம் செய்து, அதையும் அதிலுள்ள பாத்திரங்கள் எல்லாவற்றையும் புனிதப்படுத்து. அப்போது, அது பரிசுத்தமாகும். 10 தகன பலிக்கான பலிபீடத்தையும் அதற்கான பாத்திரங்களையும் அபிஷேகம் செய்து அந்தப் பலிபீடத்தைப் புனிதப்படுத்து. அப்போது, அது மகா பரிசுத்த பலிபீடமாகும். 11 பின்பு, தொட்டியையும் அதை வைப்பதற்கான தாங்கியையும் அபிஷேகம் செய்து புனிதப்படுத்து.
12 பிற்பாடு, ஆரோனையும் அவனுடைய மகன்களையும் சந்திப்புக் கூடாரத்தின் வாசலுக்குப் பக்கத்தில் கூட்டிக்கொண்டு வந்து குளிக்க வை. 13 பரிசுத்த உடைகளை ஆரோனுக்குப் போட்டுவிட்டு, அவனை அபிஷேகம் செய்து, அவனைப் புனிதப்படுத்து. அவன் எனக்குக் குருத்துவச் சேவை செய்வான். 14 அதன்பின், அவனுடைய மகன்களைக் கூட்டிக்கொண்டு வந்து அவர்களுக்கும் அங்கிகளைப் போட்டுவிடு. 15 அவர்களுடைய அப்பாவை அபிஷேகம் செய்ததுபோல் அவர்களையும் அபிஷேகம் செய். அப்போது, அவர்கள் எனக்குக் குருத்துவச் சேவை செய்வார்கள். அவர்கள் அபிஷேகம் செய்யப்படுவதால், தலைமுறை தலைமுறையாக அவர்களே குருத்துவச் சேவை செய்வார்கள்” என்றார்.
16 யெகோவா கட்டளை கொடுத்தபடியே மோசே எல்லாவற்றையும் செய்தார். அவர் அப்படியே செய்தார்.
17 இரண்டாம் வருஷம் முதலாம் மாதம் முதலாம் நாளில் வழிபாட்டுக் கூடாரம் அமைக்கப்பட்டது. 18 மோசே அதை அமைத்தபோது, அதன் பாதங்களைக் கீழே வைத்து அந்தப் பாதங்கள்மேல் சட்டங்களை நிறுத்தினார். அவற்றில் கம்புகளைச் செருகினார். தூண்களையும் நிறுத்தினார். 19 பின்பு, வழிபாட்டுக் கூடாரத்தின் சட்டங்கள்மேல் விரிப்புகளை ஒன்றின்மேல் ஒன்றாகப் போட்டார். யெகோவா கட்டளை கொடுத்தபடியே மோசே செய்தார்.
20 அதன்பின், சாட்சிப் பலகைகளை எடுத்து பெட்டிக்குள் வைத்து, அதில் கம்புகளைச் செருகி, மூடியால் மூடினார். 21 பின்பு, சாட்சிப் பெட்டியை வழிபாட்டுக் கூடாரத்துக்குள் கொண்டுவந்து, திரைச்சீலை போட்டு அதை மறைத்தார். யெகோவா கட்டளை கொடுத்தபடியே மோசே செய்தார்.
22 அடுத்ததாக, வழிபாட்டுக் கூடாரத்தின், அதாவது சந்திப்புக் கூடாரத்தின், வடக்குப் பக்கத்தில் திரைச்சீலைக்கு வெளியே மேஜையை வைத்தார். 23 பின்பு, ரொட்டிகளை மேஜைமேல் அடுக்கி யெகோவாவின் முன்னிலையில் வைத்தார். யெகோவா கட்டளை கொடுத்தபடியே மோசே செய்தார்.
24 பின்பு வழிபாட்டுக் கூடாரத்தின், அதாவது சந்திப்புக் கூடாரத்தின், தெற்குப் பக்கத்தில் மேஜைக்கு முன்னால் குத்துவிளக்கை வைத்தார். 25 யெகோவாவின் முன்னிலையில் விளக்குகளை ஏற்றினார். யெகோவா கட்டளை கொடுத்தபடியே மோசே செய்தார்.
26 அடுத்ததாக, தங்கத்தாலான தூபபீடத்தை சந்திப்புக் கூடாரத்தில் திரைச்சீலைக்கு முன்னால் வைத்தார். 27 தூபப்பொருளை எரிப்பதற்காக அதை வைத்தார். யெகோவா கட்டளை கொடுத்தபடியே மோசே செய்தார்.
28 அதன்பின், வழிபாட்டுக் கூடாரத்தின் வாசலில் திரையைத் தொங்கவிட்டார்.
29 பின்பு, தகன பலிக்கான பலிபீடத்தை வழிபாட்டுக் கூடாரத்தின் வாசலாகிய சந்திப்புக் கூடாரத்தின் வாசலில் வைத்தார். தகன பலிகளையும் உணவுக் காணிக்கைகளையும் செலுத்துவதற்காக அதை வைத்தார். யெகோவா கட்டளை கொடுத்தபடியே மோசே செய்தார்.
30 அதன்பின், சந்திப்புக் கூடாரத்துக்கும் பலிபீடத்துக்கும் நடுவில் தொட்டியை வைத்து, கைகால் கழுவுவதற்காக அதில் தண்ணீர் ஊற்றி வைத்தார். 31 மோசேயும் ஆரோனும் அவருடைய மகன்களும் அதிலே தங்கள் கைகால்களைக் கழுவினார்கள். 32 சந்திப்புக் கூடாரத்துக்கோ பலிபீடத்துக்கோ போகும்போதெல்லாம் அவர்கள் கைகால் கழுவினார்கள். மோசேக்கு யெகோவா கட்டளை கொடுத்தபடியே செய்துவந்தார்கள்.
33 கடைசியாக, வழிபாட்டுக் கூடாரத்தையும் பலிபீடத்தையும் சுற்றி பிரகாரம் அமைத்து அதன் நுழைவாசலில் திரை போட்டார்.
இப்படி, எல்லா வேலைகளையும் மோசே செய்து முடித்தார். 34 அப்போது, சந்திப்புக் கூடாரத்தை மேகம் மூடியது. வழிபாட்டுக் கூடாரம் யெகோவாவின் மகிமையால் நிறைந்தது. 35 சந்திப்புக் கூடாரத்தை மேகம் மூடியிருந்ததாலும், வழிபாட்டுக் கூடாரத்தில் யெகோவாவின் மகிமை நிறைந்திருந்ததாலும் மோசேயால் அதற்குள் நுழைய முடியவில்லை.
36 இஸ்ரவேலர்கள் வனாந்தரத்தில் இருந்த காலமெல்லாம், வழிபாட்டுக் கூடாரத்தைவிட்டு மேகம் எழும்பிய சமயங்களில் மட்டுமே புறப்பட்டுப் போனார்கள். 37 ஆனால், மேகம் கூடாரத்தின் மேல் தங்கியிருந்த சமயங்களில், அது மேலே எழும்பும் நாள்வரை புறப்படாமல் காத்திருந்தார்கள். 38 பகலில் யெகோவாவின் மேகமும் ராத்திரியில் நெருப்பும் வழிபாட்டுக் கூடாரத்தின் மேல் இருப்பதை இஸ்ரவேல் ஜனங்கள் எல்லாரும் வனாந்தரத்தில் இருந்த காலமெல்லாம் பார்த்தார்கள்.
