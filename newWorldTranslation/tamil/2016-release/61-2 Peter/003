1 அன்பானவர்களே, இப்போது நான் உங்களுக்கு எழுதுவது இரண்டாவது கடிதம். என்னுடைய முதல் கடிதத்தைப் போலவே இந்தக் கடிதத்தின் மூலமும் சில விஷயங்களை ஞாபகப்படுத்தி, தெளிவாக யோசிக்கும் உங்கள் திறனைத் தூண்டியெழுப்புகிறேன். 2 பரிசுத்த தீர்க்கதரிசிகள் முன்கூட்டியே சொன்ன வார்த்தைகளை மட்டுமல்ல, நம் எஜமானாகவும் மீட்பராகவும் இருக்கிறவர் அப்போஸ்தலர்கள் மூலம் கொடுத்த கட்டளைகளையும் நீங்கள் ஞாபகத்தில் வைத்துக்கொள்ள வேண்டும் என்பதற்காகத்தான் அப்படிச் செய்கிறேன். 3 முதலில் நீங்கள் தெரிந்துகொள்ள வேண்டியது இதுதான்: கடைசி நாட்களில், கேலி செய்கிறவர்கள் மக்கள் மத்தியில் வருவார்கள். அவர்கள் தங்களுடைய ஆசைகளின்படி நடந்து, 4 “அவர் வருவதாக வாக்குக் கொடுத்தாரே, அவர் எங்கே? நம் முன்னோர்களும் போய்ச் சேர்ந்துவிட்டார்கள். உலகம் உண்டான காலத்திலிருந்தே எல்லாம் அப்படியேதான் இருக்கிறது” என்று சொல்லிக் கேலி செய்வார்கள்.
5 பல காலத்துக்கு முன்னால் கடவுளுடைய வார்த்தையால் வானமும் பூமியும் உண்டாயின என்பதையும், பூமி தண்ணீரிலிருந்து மேலே எழும்பித் தண்ணீருக்கு நடுவில் உறுதியாக நின்றது என்பதையும், 6 அவற்றினால் அப்போது இருந்த உலகம் பெரிய வெள்ளத்தால் அழிந்தது என்பதையும் அவர்கள் நினைத்துப் பார்க்க மறுக்கிறார்கள். 7 இப்போது இருக்கிற வானமும் பூமியும் அதே வார்த்தையால் நெருப்புக்காக வைக்கப்பட்டிருக்கின்றன, கடவுள்பக்தி இல்லாதவர்கள் நியாயந்தீர்க்கப்பட்டு அழிந்துபோகிற நாளுக்காக வைக்கப்பட்டிருக்கின்றன.
8 ஆனாலும் அன்பானவர்களே, யெகோவாவுக்கு ஒரு நாள் ஆயிரம் வருஷங்கள் போலவும், ஆயிரம் வருஷங்கள் ஒரு நாள் போலவும் இருக்கிறது என்பதை நீங்கள் மறந்துவிட வேண்டாம். 9 யெகோவா தன்னுடைய வாக்குறுதியை நிறைவேற்றத் தாமதிப்பதாகச் சிலர் நினைக்கிறார்கள். ஆனால், அவர் தாமதிப்பதில்லை. ஒருவரும் அழிந்துபோகாமல் எல்லாரும் மனம் திருந்த வேண்டும் என்று அவர் விரும்புகிறார். அதனால்தான் உங்கள்மேல் பொறுமையாக இருக்கிறார். 10 ஆனாலும், யெகோவாவின் நாள் திருடன் வருவதுபோல் வரும். அப்போது, வானம் பயங்கர சத்தத்தோடு மடமடவென்று ஒழிந்து போய்விடும்; கடும் வெப்பத்தில் மூலப்பொருள்கள் அழிந்துவிடும், பூமியும் அதில் உண்டாக்கப்பட்டவையும் எரிந்து நாசமாகும்.
11 இவையெல்லாம் அழியப்போவதால், நீங்கள் எந்தளவுக்குப் பரிசுத்த நடத்தை உள்ளவர்களாகவும் கடவுள்பக்திக்குரிய செயல்களைச் செய்கிறவர்களாகவும் இருக்க வேண்டும்! 12 அதேசமயத்தில், யெகோவாவின் நாளை எப்போதும் மனதில் வைத்து அதற்காக எந்தளவுக்கு ஆவலோடு காத்திருக்கிறவர்களாக இருக்க வேண்டும்! அந்த நாளில் வானம் எரிந்து அழிந்துபோகும், மூலப்பொருள்கள் கடும் வெப்பத்தில் உருகிப்போகும். 13 ஆனால், அவருடைய வாக்குறுதியின்படியே நீதி குடியிருக்கிற புதிய வானமும் புதிய பூமியும் உண்டாகுமென்று ஆவலோடு காத்திருக்கிறோம்.
14 அதனால் அன்பானவர்களே, இவையெல்லாம் வருவதற்கு நீங்கள் ஆவலோடு காத்திருப்பதால், அவர் முன்னால் கறையில்லாதவர்களாகவும் களங்கமில்லாதவர்களாகவும் சமாதானமுள்ளவர்களாகவும் காணப்படுவதற்கு உங்களால் முடிந்த எல்லாவற்றையும் செய்யுங்கள். 15 அதோடு, நம் எஜமானுடைய பொறுமை நமக்கு மீட்பு என்று எண்ணுங்கள். நம்முடைய அன்புச் சகோதரராகிய பவுலும் தனக்குக் கொடுக்கப்பட்ட ஞானத்தால் இதைத்தான் உங்களுக்கு எழுதினார். 16 சொல்லப்போனால், தன்னுடைய எல்லா கடிதங்களிலும் இவற்றைப் பற்றித்தான் எழுதினார். ஆனாலும், அவர் எழுதியவற்றில் சில விஷயங்கள் புரிந்துகொள்வதற்குக் கடினமாக இருக்கின்றன. சரியான புரிந்துகொள்ளுதல் இல்லாதவர்களும் உறுதியில்லாதவர்களும் மற்ற வேதவசனங்களைத் திரித்துச் சொல்வதுபோல் இவற்றையும் திரித்துச் சொல்லி, தங்களுக்கே அழிவை வரவழைத்துக்கொள்கிறார்கள்.
17 அன்பானவர்களே, இவற்றைப் பற்றி முன்கூட்டியே அறிந்திருக்கிறீர்கள்; அதனால், அந்த அக்கிரமக்காரர்கள் சொல்கிற தவறான கருத்துகளால் கவர்ந்திழுக்கப்பட்டு நிலைதடுமாறிவிடாதபடி எச்சரிக்கையாக இருங்கள். 18 நம்முடைய எஜமானும் மீட்பருமான இயேசு கிறிஸ்துவின் அளவற்ற கருணையிலும் அவரைப் பற்றிய அறிவிலும் வளர்ந்துகொண்டே இருங்கள். இன்றும் என்றும் அவருக்கு மகிமை உண்டாவதாக. ஆமென்.
