1 அந்த மெல்கிசேதேக்கு, சாலேமின் ராஜாவாகவும் உன்னதமான கடவுளுக்குச் சேவை செய்த குருவாகவும் இருந்தார்; ராஜாக்களைத் தோற்கடித்துவிட்டு வந்துகொண்டிருந்த ஆபிரகாமை அவர் சந்தித்து ஆசீர்வதித்தார். 2 ஆபிரகாம் எல்லாவற்றிலும் பத்திலொரு பாகத்தை அவருக்குக் கொடுத்தார். மெல்கிசேதேக்கு என்ற பெயருக்கு “நீதியின் ராஜா” என்று அர்த்தம். சாலேமின் ராஜா என்பதற்கு “சமாதானத்தின் ராஜா” என்று அர்த்தம். 3 அவருடைய தாய் தகப்பனைப் பற்றி யாருக்கும் தெரியாது. அவரைப் பற்றிய வம்ச வரலாறும் கிடையாது; அவர் எப்போது பிறந்தார், எப்போது இறந்தார் என்று யாருக்கும் தெரியாது. ஆனால், அவர் கடவுளுடைய மகனைப் போல் ஆக்கப்பட்டார், அவர் என்றென்றும் குருவாக இருக்கிறார்.
4 வம்சத் தலைவரான ஆபிரகாமே தான் கைப்பற்றிய மிகச் சிறந்த பொருள்களில் பத்திலொரு பாகத்தை அவருக்குக் கொடுத்தார் என்றால் அவர் எவ்வளவு உயர்ந்தவர் என்று பாருங்கள். 5 உண்மைதான், குருத்துவப் பொறுப்பு கொடுக்கப்படுகிற லேவியின் மகன்கள் இஸ்ரவேல் மக்களிடமிருந்து, அதாவது தங்கள் சகோதரர்களிடமிருந்து, பத்திலொரு பாகத்தை வாங்கிக்கொள்ள வேண்டும் என்ற கட்டளை திருச்சட்டத்தில் இருக்கிறது. இஸ்ரவேல் மக்கள் ஆபிரகாமின் வம்சத்தைச் சேர்ந்தவர்களாக இருக்கிறபோதிலும் அந்தக் கட்டளையின்படி லேவியின் மகன்கள் அதை வாங்கிக்கொள்கிறார்கள். 6 இருந்தாலும், லேவியின் வம்சத்தில் வராத மெல்கிசேதேக்கு ஆபிரகாமிடமிருந்து பத்திலொரு பாகத்தை வாங்கிக்கொண்டார்; அதோடு, கடவுளுடைய வாக்குறுதிகளைப் பெற்ற அவரை ஆசீர்வதித்தார். 7 சிறியவரை பெரியவர் ஆசீர்வதிப்பதுதான் முறை; இதில் எந்தக் கேள்விக்கும் இடமில்லை. 8 இப்போது, இறந்துபோகிற மனிதர்கள் பத்திலொரு பாகத்தை வாங்கிக்கொள்கிறார்கள்; ஆனால் அப்போது, உயிர்வாழ்கிறவர் என்று சாட்சி பெற்றவர் அதை வாங்கிக்கொண்டார். 9 பத்திலொரு பாகத்தை வாங்கிக்கொள்கிற லேவியும்கூட ஆபிரகாமின் மூலம் பத்திலொரு பாகத்தை அவருக்குக் கொடுத்தான் என்று சொல்லலாம். 10 எப்படியென்றால், மெல்கிசேதேக்கு ஆபிரகாமைச் சந்தித்தபோது, லேவி தன்னுடைய மூதாதையான ஆபிரகாமின் வருங்காலச் சந்ததியாக இருந்தான்.
11 இஸ்ரவேலர்களுக்குக் கொடுக்கப்பட்ட திருச்சட்டத்தில் லேவி கோத்திரத்தின் குருத்துவம் ஓர் அம்சமாக இருந்தது. அந்தக் குருத்துவத்தின் மூலம்தான் ஒருவன் பரிபூரணமாக ஆவான் என்றால், ஆரோனைப் போல் இல்லாமல் மெல்கிசேதேக்கைப் போல் வேறொரு குரு தோன்ற வேண்டிய அவசியம் என்ன? 12 குருத்துவம் மாற்றப்படுவதால், திருச்சட்டமும் கட்டாயம் மாற்றப்பட வேண்டும். 13 ஏனென்றால், இந்த விவரங்களெல்லாம் யாரைப் பற்றியதோ அவர் வேறொரு கோத்திரத்தைச் சேர்ந்தவர்; அந்தக் கோத்திரத்தைச் சேர்ந்த யாரும் பலிபீடத்தில் சேவை செய்ததில்லை. 14 நம்முடைய எஜமான் அந்த யூதா கோத்திரத்திலிருந்து வந்தவர் என்ற விஷயம் தெளிவாக இருக்கிறது; அந்தக் கோத்திரத்தைச் சேர்ந்தவர்கள் குருமார்களாக ஆவதைப் பற்றி மோசே சொல்லவே இல்லை.
15 அதனால், மெல்கிசேதேக்கைப் போன்ற வேறொரு குரு வந்திருக்கிறார் என்பது இன்னும் தெளிவாகிவிட்டது. 16 திருச்சட்டத்தில் சொல்லப்பட்டுள்ள கோத்திரத்தின்படி அல்ல, அழியாத வாழ்வைத் தரும் வல்லமையால்தான் அவர் குருவாகியிருக்கிறார். 17 இதற்குச் சாட்சியாக, “மெல்கிசேதேக்கைப் போலவே நீ என்றென்றும் குருவாக இருக்கிறாய்” என்று ஒரு வசனத்தில் சொல்லப்பட்டிருக்கிறது.
18 முந்தின கட்டளை பலவீனமாகவும் பலனற்றதாகவும் இருப்பதால் அது நீக்கப்படுகிறது. 19 திருச்சட்டம் எதையுமே பரிபூரணமாக்கவில்லை; அதைவிட மேலான நம்பிக்கையோ எல்லாவற்றையும் பரிபூரணமாக்குகிறது; இந்த நம்பிக்கையின் மூலம்தான் நாம் கடவுளிடம் நெருங்கிப் போகிறோம். 20 மற்றவர்கள் குருமார்களானபோது, எதுவும் ஆணையிட்டுச் சொல்லப்படவில்லை. 21 ஆனால், இயேசுவுக்கு ஆணையிட்டுச் சொல்லப்பட்டதால் அவர் குருவாகியிருக்கிறார். “‘நீ என்றென்றும் குருவாக இருக்கிறாய்’ என்று யெகோவா ஆணையிட்டுச் சொன்னார். அவர் தன்னுடைய மனதை மாற்றிக்கொள்ள மாட்டார்.” 22 இதனால்தான், இயேசு மேலான ஓர் ஒப்பந்தத்துக்கு உத்தரவாதமாகக் கொடுக்கப்பட்டிருக்கிறார். 23 குருமார்கள் தங்களுடைய சேவையைத் தொடர்ந்து செய்வதற்கு மரணம் தடையாக இருந்தது; அதனால், அடுத்தடுத்து வேறு பலர் குருமார்களாக நியமிக்கப்பட வேண்டியிருந்தது. 24 ஆனால் அவர் என்றென்றும் உயிரோடு இருப்பதால் அவருக்கு அடுத்து வேறு யாரும் குருவாக நியமிக்கப்பட வேண்டியதில்லை. 25 அதனால், தன் மூலம் கடவுளை அணுகுகிற ஆட்களை முழுமையாக மீட்பதற்கு அவர் வல்லவராக இருக்கிறார். ஏனென்றால், அவர்களுக்காகப் பரிந்து பேச அவர் எப்போதும் உயிரோடு இருக்கிறார்.
26 இப்படிப்பட்ட தலைமைக் குருதான் நமக்கு ஏற்றவர்; அவர் உண்மையுள்ளவர், சூதுவாதில்லாதவர், களங்கமில்லாதவர், பாவிகளைப் போல இல்லாதவர், வானங்களுக்கு மேலாக உயர்த்தப்பட்டவர். 27 அதனால், மற்ற தலைமைக் குருமார்களைப் போல், முதலில் தன்னுடைய பாவங்களுக்காகவும் பின்பு மக்களுடைய பாவங்களுக்காகவும் அவர் தினமும் பலி கொடுக்க வேண்டியதில்லை. ஏனென்றால், அவர் எல்லா காலத்துக்கும் ஒரே தடவையாகத் தன்னையே பலியாகக் கொடுத்துவிட்டார். 28 திருச்சட்டத்தின்படி, பலவீனங்கள் உள்ள மனிதர்கள் தலைமைக் குருமார்களாக நியமிக்கப்படுகிறார்கள். ஆனால், திருச்சட்டத்துக்குப் பின்பு கொடுக்கப்பட்ட ஆணையின்படி, என்றென்றும் பரிபூரணமாக்கப்பட்ட மகன் தலைமைக் குருவாக நியமிக்கப்பட்டிருக்கிறார்.
