1 அவரோடு சேர்ந்து ஓய்வை அனுபவிப்பது பற்றிய வாக்குறுதி இன்னும் இருப்பதால், நம்மில் யாரும் அதை அனுபவிக்கத் தகுதியில்லாதவர்களாக ஆகிவிடாதபடி எச்சரிக்கையோடு இருக்க வேண்டும். 2 நம் முன்னோர்களைப் போலவே நமக்கும் நல்ல செய்தி அறிவிக்கப்பட்டது; ஆனால், அவர்கள் கேட்ட அந்தச் செய்தி அவர்களுக்குப் பிரயோஜனமாக இருக்கவில்லை; ஏனென்றால், அந்தச் செய்திக்குக் கீழ்ப்படிந்தவர்களுக்கு இருந்த அதே விசுவாசம் அவர்களுக்கு இருக்கவில்லை. 3 விசுவாசம் வைத்திருக்கிற நாம்தான் அவரோடு ஓய்வை அனுபவிக்கிறோம்; அந்த ஓய்வைப் பற்றித்தான் கடவுள், “‘அவர்கள் என்னோடு சேர்ந்து ஓய்வை அனுபவிக்க மாட்டார்கள்’ என்று கோபத்தோடு ஆணையிட்டுச் சொன்னேன்” என்று சொல்லியிருக்கிறார்; இந்த உலகம் உண்டானதுமுதல் அவருடைய வேலைகள் முடிவுக்கு வந்தபோதிலும் அப்படிச் சொல்லியிருக்கிறார். 4 ஏனென்றால், இன்னொரு வசனத்தில், “கடவுள் தன்னுடைய வேலைகளையெல்லாம் முடித்துவிட்டு ஏழாம் நாளில் ஓய்வெடுத்தார்” என்று ஏழாம் நாளைப் பற்றி அவர் சொல்லியிருக்கிறார். 5 “அவர்கள் என்னோடு சேர்ந்து ஓய்வை அனுபவிக்க மாட்டார்கள்” என்றும் சொல்லியிருக்கிறார்.
6 இன்னும் சிலர் அந்த ஓய்வை அனுபவிக்க வேண்டியிருக்கிறது; நல்ல செய்தியை முதலில் கேட்டவர்கள் கீழ்ப்படியாமல்போனதால் அதை அனுபவிக்கவில்லை. 7 அதனால்தான், அவர் “இன்று” என மறுபடியும் ஒரு நாளைத் தீர்மானித்து, “இன்று அவருடைய பேச்சைக் கேட்டால் எவ்வளவு நன்றாக இருக்கும்! உங்கள் இதயத்தை இறுகிப்போகச் செய்யாதீர்கள்” என்று மேலே சொல்லப்பட்டபடியே பல காலத்துக்குப் பின்பு தாவீதின் சங்கீதத்தில் சொன்னார். 8 ஓய்வெடுக்கிற இடத்துக்கு அவர்களை யோசுவா வழிநடத்தியிருந்தார் என்றால், வேறொரு நாளைப் பற்றிப் பிற்பாடு கடவுள் சொல்லியிருக்க மாட்டாரே. 9 அதனால், கடவுளுடைய மக்களுக்கு ஓய்வுகாலம் வரப்போகிறது. 10 ஏனென்றால், கடவுள் தன்னுடைய வேலைகளை முடித்துவிட்டு ஓய்வெடுப்பது போலவே அவரோடு சேர்ந்து ஓய்வை அனுபவிப்பவனும் தன்னுடைய வேலைகளை முடித்துவிட்டு ஓய்வெடுக்கிறான்.
11 அதனால், அந்த ஓய்வை அனுபவிக்க நம்மால் முடிந்த எல்லாவற்றையும் செய்ய வேண்டும்; அப்போதுதான், நம்மில் யாரும் கீழ்ப்படியாதவர்களுடைய மாதிரியைப் பின்பற்றிப் பாவத்தில் விழுந்துவிட மாட்டோம். 12 கடவுளுடைய வார்த்தைக்கு உயிர் இருக்கிறது, வல்லமை இருக்கிறது. அது இரண்டு பக்கமும் கூர்மையான எந்த வாளையும்விட கூர்மையானது. அகத்தையும் புறத்தையும் மூட்டுகளையும் அவற்றின் மஜ்ஜையையும் பிரிக்குமளவுக்கு ஊடுருவக்கூடியது. இதயத்தில் இருக்கிற எண்ணங்களையும் நோக்கங்களையும் பகுத்தறியும் சக்தி கொண்டது. 13 எந்தப் படைப்பும் அவருடைய பார்வைக்கு மறைவாக இல்லை; எல்லாமே அவருடைய கண்களுக்கு முன்னால் ஒளிவுமறைவில்லாமல் வெட்டவெளிச்சமாக இருக்கிறது. அவருக்குத்தான் நாம் கணக்குக் கொடுக்க வேண்டும்.
14 அதனால், பரலோகத்துக்குள் போயிருக்கிற கடவுளுடைய மகனாகிய இயேசு நமக்கு மாபெரும் தலைமைக் குருவாக இருப்பதால், அவரைப் பற்றி அறிவிப்பதை நாம் விட்டுவிடக் கூடாது. 15 நம்முடைய தலைமைக் குரு நம் பலவீனங்களைக் குறித்து அனுதாபப்பட முடியாதவர் அல்ல, ஆனால் நம்மைப் போல் எல்லா விதத்திலும் சோதிக்கப்பட்டவர்; என்றாலும், பாவமே இல்லாதவர். 16 அதனால், அளவற்ற கருணை காட்டுகிற கடவுளுடைய சிம்மாசனத்தை நாம் தயக்கமில்லாமல் அணுகுவோமாக. அப்படிச் செய்தால், நமக்கு உதவி தேவைப்படுகிறபோது சரியான சமயத்தில் இரக்கத்தையும் அளவற்ற கருணையையும் பெறுவோம்.
