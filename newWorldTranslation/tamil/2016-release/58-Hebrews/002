1 அதனால், நாம் கேட்ட விஷயங்களுக்கு வழக்கத்தைவிட அதிகமாகக் கவனம் செலுத்துவது அவசியம்; அப்போதுதான், விசுவாசத்தைவிட்டு நாம் ஒருபோதும் வழிதவறிப் போக மாட்டோம். 2 தேவதூதர்கள் மூலம் சொல்லப்பட்ட வார்த்தை உறுதியாக இருந்ததென்றால், அதை மீறிய குற்றத்துக்கும் அதற்குக் கீழ்ப்படியாத குற்றத்துக்கும் நியாயமான தண்டனை கிடைத்ததென்றால், 3 மாபெரும் மீட்பின் செய்தியை அலட்சியம் செய்துவிட்டு நம்மால் எப்படித் தப்பிக்க முடியும்? ஏனென்றால், அது முதன்முதலில் நம்முடைய எஜமானால் அறிவிக்கப்பட்டு, அதைக் கேட்டவர்களால் உறுதிப்படுத்தப்பட்டு இருக்கிறது. 4 கடவுளும்கூட அடையாள அற்புதங்களாலும், வல்லமையான பல செயல்களாலும், தன்னுடைய விருப்பத்தின்படி அவரவருக்குக் கொடுத்த தன்னுடைய சக்தியின் வரங்களாலும் அதற்குச் சாட்சி கொடுத்திருக்கிறார்.
5 வரப்போகும் உலகத்தைப் பற்றி நாம் பேசுகிறோம், கடவுள் அதைத் தன்னுடைய தூதர்களுடைய அதிகாரத்துக்குக் கீழ்ப்படுத்தவில்லை. 6 இதற்குச் சாட்சியாக ஒருவர் இப்படி எழுதியிருக்கிறார்: “மனுஷனை நீங்கள் ஞாபகம் வைப்பதற்கோ, மனிதகுமாரனை அக்கறையோடு கவனித்துக்கொள்வதற்கோ அவன் யார்? 7 தேவதூதர்களைவிட அவனைக் கொஞ்சம் தாழ்ந்தவனாக ஆக்கினீர்கள், மகிமையையும் மதிப்பையும் அவனுக்குக் கிரீடமாகச் சூட்டினீர்கள், உங்கள் கைகளால் படைத்தவற்றுக்கு அவனை அதிகாரியாக நியமித்தீர்கள். 8 அதோடு, எல்லாவற்றையும் அவனுடைய காலடியில் கீழ்ப்படுத்தினீர்கள்.” கடவுள் எல்லாவற்றையும் தன்னுடைய மகனுக்குக் கீழ்ப்படுத்தியிருப்பதால் எதையுமே அவருக்குக் கீழ்ப்படுத்தாமல் விடவில்லை. அப்படியிருந்தும், எல்லாமே அவருடைய அதிகாரத்துக்குக் கீழ்ப்படுத்தப்பட்டிருப்பதை இதுவரை நாம் பார்க்கவில்லை. 9 அதற்குப் பதிலாக, இயேசு பாடுகள் பட்டு இறந்ததால் அவருக்கு மகிமையும் மாண்பும் கிரீடமாகச் சூட்டப்பட்டிருப்பதைத்தான் பார்க்கிறோம். அவர் கடவுளுடைய அளவற்ற கருணையால் எல்லாருக்காகவும் மரணமடையும்படி தேவதூதர்களைவிட கொஞ்சம் தாழ்த்தப்பட்டிருந்தார்.
10 எல்லாம் கடவுளுக்காக உண்டாயிருக்கிறது, எல்லாம் அவர் மூலமாகவே உண்டாயிருக்கிறது; அதனால், மகன்கள் நிறைய பேரை மகிமைப்படுத்துவதற்காக, மீட்பின் அதிபதியைப் பாடுகளால் பரிபூரணமாக்குவது சரியென்று அவர் நினைத்தார். 11 எப்படியென்றால், பரிசுத்தமாக்குகிறவரும் பரிசுத்தமாக்கப்படுகிறவர்களும் ஒருவரால்தான் உண்டாயிருக்கிறார்கள்; இதனால், பரிசுத்தமாக்கப்படுகிறவர்களைச் சகோதரர்கள் என்று சொல்வதற்குப் பரிசுத்தமாக்குகிறவர் வெட்கப்படுவது இல்லை. 12 “என்னுடைய சகோதரர்களுக்கு உங்களுடைய பெயரை அறிவிப்பேன்; சபை நடுவில் உங்களைப் புகழ்ந்து பாடுவேன்” என்றும், 13 “நான் அவர்மேல் நம்பிக்கையாக இருப்பேன்” என்றும், “யெகோவா எனக்குத் தந்த பிள்ளைகளோடு நான் இருக்கிறேன்” என்றும் அவர் சொல்கிறார்.
14 அதனால், ‘பிள்ளைகள்’ சதையும் இரத்தமுமாக இருப்பதால், அவரும் அவர்களைப் போலவே சதையும் இரத்தமுமாக ஆனார்; மரணத்துக்கு வழிவகுக்கிற பிசாசைத் தன்னுடைய மரணத்தால் அழிப்பதற்கும், 15 வாழ்நாள் முழுவதும் மரண பயத்துக்கு அடிமைப்பட்டிருந்த எல்லாரையும் விடுதலை செய்வதற்கும்தான் அவர் அப்படியானார். 16 அவர் உண்மையில் தேவதூதர்களுக்கு உதவி செய்ய வரவில்லை, ஆபிரகாமின் சந்ததிக்குத்தான் உதவி செய்ய வந்தார். 17 அதனால், எல்லா விதத்திலும் அவர் தன்னுடைய ‘சகோதரர்களை’ போல ஆக வேண்டியிருந்தது. இரக்கமும் உண்மையும் உள்ள தலைமைக் குருவாகக் கடவுளுக்குச் சேவை செய்து, மக்களுடைய பாவங்களுக்காகப் பிராயச்சித்த பலி கொடுப்பதற்காக அவர்களைப் போலானார். 18 இப்படி, அவரே சோதிக்கப்பட்டபோது பாடுகளை அனுபவித்ததால், சோதிக்கப்படுகிறவர்களுக்கு அவரால் உதவி செய்ய முடியும்.
