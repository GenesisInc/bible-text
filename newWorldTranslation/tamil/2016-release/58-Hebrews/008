1 இதுவரை சொன்ன விஷயங்களின் முக்கியக் குறிப்பு என்னவென்றால்: பரலோகத்தில் மகிமையுள்ளவரின் சிம்மாசனத்துக்கு வலது பக்கத்தில் உட்கார்ந்திருப்பவரும், 2 மனிதனால் இல்லாமல் யெகோவாவினால் அமைக்கப்பட்ட உண்மையான கூடாரத்தின் மகா பரிசுத்த அறையில் சேவை செய்கிறவருமானவர்தான் நமக்குத் தலைமைக் குருவாக இருக்கிறார். 3 ஒவ்வொரு தலைமைக் குருவும் காணிக்கைகளையும் பலிகளையும் கொடுப்பதற்கு நியமிக்கப்படுகிறார். அதனால், இவரும்கூட ஏதோவொன்றைப் பலி கொடுப்பது அவசியமாக இருந்தது. 4 இப்போது இவர் பூமியில் இருந்திருந்தால் ஒரு குருவாக இருந்திருக்க மாட்டார். ஏனென்றால், திருச்சட்டத்தின்படி காணிக்கைகளைக் கொடுப்பதற்கு மற்ற குருமார்கள் ஏற்கெனவே இருக்கிறார்கள். 5 ஆனாலும், இவர்கள் செய்யும் பரிசுத்த சேவை பரலோகக் காரியங்களின் மாதிரிப் படிவமாகவும் அவற்றின் நிழலாகவும்தான் இருக்கிறது. மோசே கூடாரத்தை அமைப்பதற்குப் போனபோது, “மலையில் நான் உனக்குக் காட்டிய மாதிரியின்படியே எல்லாவற்றையும் செய்ய நீ கவனமாக இருக்க வேண்டும்” என்ற கட்டளையைக் கடவுள் அவருக்குக் கொடுத்தார். 6 ஆனால் இப்போது, இயேசு அதைவிட சிறப்பான சேவையைச் செய்வதற்கு நியமிக்கப்பட்டிருக்கிறார். அதனால், முன்பு செய்யப்பட்ட ஒப்பந்தத்தைவிட மேலான ஒப்பந்தத்துக்கு அவர் மத்தியஸ்தராகவும் இருக்கிறார். இந்த ஒப்பந்தம் முன்பு கொடுக்கப்பட்ட வாக்குறுதிகளைவிட மேலான வாக்குறுதிகளின் அடிப்படையில் சட்டப்படி செய்யப்பட்டுள்ளது.
7 முதலாம் ஒப்பந்தம் குறையில்லாததாக இருந்திருந்தால், இரண்டாம் ஒப்பந்தத்துக்கு அவசியமே இருந்திருக்காது. 8 ஆனால், கடவுள் தன் மக்களுடைய குறையை இப்படி எடுத்துக்காட்டுகிறார்: “‘இதோ, காலம் வருகிறது. அப்போது, இஸ்ரவேல் ஜனங்களோடும் யூதா ஜனங்களோடும் நான் ஒரு புதிய ஒப்பந்தம் செய்வேன்’ என்று யெகோவா சொல்கிறார். 9 ‘அவர்களுடைய முன்னோர்களை நான் எகிப்திலிருந்து கைப்பிடித்து நடத்திக்கொண்டு வந்தபோது செய்த ஒப்பந்தத்தைப் போல அது இருக்காது. ஏனென்றால், அந்த ஒப்பந்தத்தின்படி அவர்கள் தொடர்ந்து நடக்கவில்லை. அதனால், அவர்கள்மேல் அக்கறை காட்டுவதையே நான் விட்டுவிட்டேன்’ என்றும் யெகோவா சொல்கிறார்.
10 ‘அந்த நாட்களுக்குப் பின்பு நான் இஸ்ரவேல் ஜனங்களோடு செய்யப்போகிற ஒப்பந்தம் இதுதான்’ என்று யெகோவா சொல்கிறார். ‘நான் அவர்களுடைய மனதில் என் சட்டங்களை வைப்பேன், அவர்களுடைய இதயத்தில் அவற்றை எழுதுவேன். நான் அவர்களுடைய கடவுளாக இருப்பேன், அவர்கள் என்னுடைய ஜனங்களாக இருப்பார்கள்.
11 அதுமுதல் அவர்கள் யாரும் தங்களுடைய சக குடிமகனிடமோ தங்கள் சகோதரனிடமோ, “யெகோவாவை பற்றித் தெரிந்துகொள்ளுங்கள்!” என்று சொல்ல மாட்டார்கள். ஏனென்றால், சிறியோர்முதல் பெரியோர்வரை எல்லாரும் என்னைப் பற்றித் தெரிந்து வைத்திருப்பார்கள். 12 அவர்களுடைய அநீதியான செயல்களை இரக்கத்தோடு நான் மன்னிப்பேன், அவர்களுடைய பாவங்களை இனியும் நினைத்துப் பார்க்க மாட்டேன்’ என்றும் அவர் சொல்கிறார்.”
13 “புதிய ஒப்பந்தம்” என்று அவர் சொல்லும்போது, முந்தின ஒப்பந்தத்தை நீக்கிவிட்டார் என்று அர்த்தமாகிறது; அப்படி நீக்கப்பட்ட, பழையதாகிக்கொண்டிருக்கிற அந்த ஒப்பந்தம் சீக்கிரத்தில் மறையப்போகிறது.
