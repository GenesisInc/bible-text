1 பல காலத்துக்கு முன்னால், நம்முடைய முன்னோர்களிடம் பல சந்தர்ப்பங்களில் பல வழிகளில் தீர்க்கதரிசிகள் மூலம் கடவுள் பேசினார். 2 இந்தக் கடைசி நாட்களில் தன்னுடைய மகன் மூலமாக நம்மிடம் பேசியிருக்கிறார்; எல்லாவற்றுக்கும் அவரையே வாரிசாக நியமித்தார், அவர் மூலமாகவே இந்த உலகத்தையும் உண்டாக்கினார். 3 அவர் கடவுளுடைய மகிமையைப் பிரதிபலிக்கிறார், அவருடைய குணங்களை அப்படியே காட்டுகிறார்; வல்லமையுள்ள வார்த்தையால் எல்லாவற்றையும் பாதுகாக்கிறார்; நம்மைப் பாவங்களிலிருந்து சுத்தமாக்கிய பின்பு, பரலோகத்தில் இருக்கிற மகிமையுள்ளவரின் வலது பக்கத்தில் உட்கார்ந்தார். 4 தேவதூதர்களைவிட மிகச் சிறந்த பெயர் கிடைத்திருப்பதால், அவர் அந்தளவுக்கு அவர்களைவிட மேலானவராக ஆகியிருக்கிறார்.
5 எப்படியென்றால், கடவுள் தன்னுடைய தூதர்களில் யாரிடமாவது, “நீ என்னுடைய மகன், இன்று நான் உனக்குத் தகப்பனாக ஆனேன்” என்று எப்போதாவது சொல்லியிருக்கிறாரா? அல்லது, அவர்களில் யாரைப் பற்றியாவது, “நான் அவனுக்குத் தகப்பனாக இருப்பேன், அவன் எனக்கு மகனாக இருப்பான்” என்று சொல்லியிருக்கிறாரா? 6 இல்லை; தன்னுடைய முதல் மகனை மறுபடியும் உலகத்துக்கு அனுப்பும்போது “தேவதூதர்கள் எல்லாரும் அவர் முன்னால் மண்டிபோட்டு தலைவணங்க வேண்டும்” என்றுதான் சொல்லியிருக்கிறார்.
7 அதோடு, தேவதூதர்களைப் பற்றி இப்படிச் சொல்லியிருக்கிறார்: “தன்னுடைய தூதர்களை வல்லமையுள்ள சக்திகளாகவும் தன்னுடைய ஊழியர்களை தீ ஜுவாலைகளாகவும் ஆக்குகிறார்.” 8 மகனைப் பற்றியோ, “கடவுள்தான் என்றென்றும் உன்னுடைய சிம்மாசனம், உன்னுடைய ராஜ்யத்தின் செங்கோல் நேர்மையான செங்கோல். 9 நீ நீதியை நேசித்தாய், அநியாயத்தை வெறுத்தாய்; அதனால்தான் உன்னுடைய கடவுள், மற்ற ராஜாக்களைவிட அதிகமாக உன்னை ஆனந்தத் தைலத்தால் அபிஷேகம் செய்தார்” என்று சொல்லியிருக்கிறார். 10 அதோடு, “எஜமானே, ஆரம்பத்தில் நீங்கள் பூமிக்கு அஸ்திவாரம் போட்டீர்கள்; வானத்தை உங்கள் கைகளால் உருவாக்கினீர்கள். 11 அவை அழிந்துபோனாலும் நீங்கள் நிலைத்திருப்பீர்கள்; அவையெல்லாம் துணி போல நைந்துபோகும்; 12 சால்வையைப் போல் நீங்கள் அவற்றைச் சுருட்டிவிடுவீர்கள், உடையைப் போல் அவற்றை மாற்றிவிடுவீர்கள்; ஆனால், நீங்கள் மாறாதவர், உங்களுடைய ஆயுளுக்கு முடிவே இல்லை” என்று எழுதப்பட்டிருக்கிறது.
13 அதோடு, தேவதூதர்களில் யாரிடமாவது, “நான் உன் எதிரிகளை உனக்குக் கால்மணையாக்கிப் போடும்வரை என் வலது பக்கத்தில் உட்கார்ந்திரு” என்று எப்போதாவது சொல்லியிருக்கிறாரா? 14 அவர்கள் எல்லாரும் பரிசுத்த சேவை செய்கிற தூதர்கள்தானே? மீட்பைப் பெறப்போகிறவர்களுக்குப் பணிவிடை செய்ய அனுப்பப்படுகிறவர்கள்தானே?
