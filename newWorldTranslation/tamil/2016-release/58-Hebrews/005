1 மனிதர்களிலிருந்து தேர்ந்தெடுக்கப்படுகிற ஒவ்வொரு தலைமைக் குருவும், மனிதர்கள் சார்பில் கடவுளுக்குச் சேவை செய்ய நியமிக்கப்படுகிறார்; பாவங்களுக்காகக் காணிக்கைகளையும் பலிகளையும் அவர் கொடுக்கிறார். 2 அதோடு, தனக்கும் பலவீனங்கள் இருப்பதை அவர் உணர்ந்திருப்பதால், தெரியாமல் தவறு செய்கிறவர்களிடம் கரிசனையோடு நடந்துகொள்கிறார். 3 மக்களுடைய பாவங்களுக்காக அவர் பலி கொடுப்பது போல, தன்னுடைய பாவங்களுக்காகவும் பலி கொடுக்க வேண்டும்.
4 மதிப்புள்ள இந்தப் பொறுப்பை ஒருவரும் தானாகப் பெற முடியாது; ஆரோனைப் போல் கடவுளால் அழைக்கப்பட்டால்தான் இதைப் பெற முடியும். 5 அதேபோல், கிறிஸ்துவும் தன்னைத் தானே தலைமைக் குருவாக்கிக்கொள்வதன் மூலம் தன்னை மகிமைப்படுத்திக்கொள்ளவில்லை; “நீ என்னுடைய மகன்; இன்று நான் உனக்குத் தகப்பனாக ஆனேன்” என்று அவரிடம் சொன்னவர்தான் அவரை மகிமைப்படுத்தினார். 6 வேறொரு வசனத்தில், “மெல்கிசேதேக்கைப் போலவே நீ என்றென்றும் குருவாக இருக்கிறாய்” என்று அவர் சொல்லியிருக்கிறார்.
7 கிறிஸ்து இந்தப் பூமியில் வாழ்ந்தபோது, தன்னை மரணத்திலிருந்து காப்பாற்ற முடிந்தவரிடம் கண்ணீர்விட்டுக் கதறி, மன்றாட்டுகளையும் விண்ணப்பங்களையும் ஏறெடுத்தார்; அவருடைய பயபக்தியின் காரணமாகக் கடவுள் அவருடைய ஜெபத்தைக் கேட்டார். 8 அவர் கடவுளுடைய மகனாக இருந்தாலும் தான் பட்ட கஷ்டங்களின் மூலம் கீழ்ப்படிதலைக் கற்றுக்கொண்டார். 9 இப்படி அவர் பரிபூரணமாக்கப்பட்ட பின்பு, தனக்குக் கீழ்ப்படிகிற எல்லாருக்கும் நிரந்தர மீட்பு கிடைப்பதற்குக் காரணமானார். 10 மெல்கிசேதேக்கைப் போலவே தலைமைக் குருவாக இருக்கும்படி கடவுள் அவரை நியமித்திருக்கிறார்.
11 அவரைப் பற்றிச் சொல்வதற்கு நிறைய இருக்கிறது; ஆனால், காதுகொடுத்துக் கேட்பதில் நீங்கள் மந்தமாக இருப்பதால் அதை விளக்கிச் சொல்வது கஷ்டம். 12 இதற்குள் நீங்கள் போதகர்களாகியிருக்க வேண்டும். ஆனால், கடவுளுடைய பரிசுத்த வார்த்தைகளில் இருக்கிற அடிப்படை விஷயங்களை ஆரம்பத்திலிருந்து மறுபடியும் சொல்லிக்கொடுக்க வேண்டிய நிலையில் இருக்கிறீர்கள். திட உணவு சாப்பிடுகிறவர்களாக அல்ல, திரும்பவும் பால் குடிக்கிறவர்களாகவே ஆகியிருக்கிறீர்கள். 13 பாலையே குடித்துக்கொண்டிருக்கிற எல்லாரும் குழந்தைகள் என்பதால், கடவுளுடைய நீதியான வார்த்தையைப் பற்றித் தெரியாதவர்களாக இருக்கிறார்கள். 14 திட உணவோ முதிர்ச்சியுள்ளவர்களுக்கே உரியது; சரி எது, தவறு எது என்பதைப் பிரித்துப் பார்க்க தங்களுடைய பகுத்தறியும் திறன்களைப் பயன்படுத்திப் பயிற்றுவித்திருக்கிற ஆட்களுக்கே உரியது.
