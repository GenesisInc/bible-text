1 “இஸ்ரவேல் சிறுவனாய் இருந்தபோது அவனை நேசித்தேன்.எகிப்திலிருந்து என் மகனைக் கூட்டிக்கொண்டு வந்தேன்.
 2 அவனை அவர்கள் கூப்பிட்டுக்கொண்டே இருந்தார்கள்.ஆனால், அவன் அவர்களைவிட்டு விலகிக்கொண்டே போனான்.
பாகால் சிலைகளுக்குப் பலிக்குமேல் பலி செலுத்தினான்.உருவச் சிலைகளுக்குத் தூபம் காட்டினான்.
 3 ஆனால், எப்பிராயீமைக் கைப்பிடித்து நடக்கப் பழக்கியதும், அவர்களைக் கையில் ஏந்தியதும் நான்தான்.அவர்களைக் குணமாக்கியது நான்தான், அதை அவர்கள் உணரவில்லை.
 4 அன்பெனும் கட்டுகளால் கட்டி, பாசமெனும் கயிறுகளால் அவர்களை இழுத்துக்கொண்டிருந்தேன்.அவர்களுடைய கழுத்தின் மேல் இருந்த நுகத்தடியை எடுத்துப்போட்டேன்.அவர்களுக்குப் பாசமாக உணவு ஊட்டினேன்.
 5 அவர்கள் எகிப்துக்குத் திரும்பிப் போக மாட்டார்கள்; அசீரியாதான் அவர்களை ஆட்சி செய்யும்.ஏனென்றால், என்னிடம் திரும்பி வர அவர்கள் மறுத்துவிட்டார்கள்.
 6 அவர்கள் சதித்திட்டங்களைத் தீட்டியதால், அவர்களுடைய நகரங்களுக்குள் ஒரு வாள் சுழன்று பாயும்.அவர்களுடைய நகரவாசல்களின் தாழ்ப்பாள்களை நொறுக்கி, அவர்களை வெட்டி வீழ்த்தும்.
 7 என் ஜனங்கள் எனக்குத் துரோகம் செய்வதிலேயே குறியாக இருக்கிறார்கள்.
அவர்களை உயர்ந்த இடத்துக்கு அழைத்தாலும், ஒருவரும் வருவதில்லை.
 8 எப்பிராயீமே, உன்னை நான் எப்படிக் கைவிடுவேன்?
இஸ்ரவேலே, உன்னை எப்படி வேறொருவனின் கையில் கொடுப்பேன்?
அத்மாவுக்குச் செய்தது போல உனக்கு எப்படிச் செய்வேன்?
உன்னை எப்படி செபோயீமைப் போலாக்குவேன்?
ஆனாலும், என் மனதை மாற்றிக்கொண்டேன்.எனக்குள் கரிசனை பொங்கி வழிகிறது.
 9 நான் என் கோபத்தைக் கொட்ட மாட்டேன்.
எப்பிராயீமைத் திரும்பவும் அழிக்க மாட்டேன்.நான் மனிதன் அல்ல, கடவுள்.
நான் உன் நடுவில் இருக்கிற பரிசுத்தமான கடவுள்.நான் உனக்கு எதிராகச் சீறிக்கொண்டு வர மாட்டேன்.
10 யெகோவாவுக்குப் பின்னால் அவர்கள் நடந்து வருவார்கள்; அவர் சிங்கத்தைப் போலக் கர்ஜிப்பார்.அவர் கர்ஜிக்கும்போது அவருடைய பிள்ளைகள் மேற்கிலிருந்து நடுக்கத்தோடு வருவார்கள்.
11 அவர்கள் எகிப்திலிருந்து பறவையைப் போல நடுங்கிக்கொண்டு வருவார்கள்.அசீரியாவிலிருந்து புறாவைப் போலப் பயத்தோடு வருவார்கள்.அவர்களுடைய வீட்டிலேயே அவர்களைக் குடியிருக்க வைப்பேன்” என்று யெகோவா சொல்கிறார்.
12 “எப்பிராயீம் என்னிடம் பொய்களையே பேசுகிறான்.நான் எங்கே திரும்பினாலும் இஸ்ரவேலின் ஏமாற்று வேலைகளைத்தான் பார்க்கிறேன்.
ஆனால், யூதா இன்னமும் கடவுளோடு நடக்கிறான்.மகா பரிசுத்தமான கடவுளுக்கு விசுவாசமாக இருக்கிறான்.”
