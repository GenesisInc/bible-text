1 ஆரம்பம்முதல் இருந்ததும், நாங்கள் கேட்டதும், எங்கள் கண்களால் பார்த்ததும், நாங்கள் கவனித்ததும், கைகளால் தொட்டுப் பார்த்ததுமான வாழ்வளிக்கும் வார்த்தையை உங்களுக்குச் சொல்கிறோம். 2 (ஆம், முடிவில்லாத வாழ்வு வெளிப்படுத்தப்பட்டது; அதை நாங்கள் பார்த்திருக்கிறோம், பரலோகத் தகப்பனிடம் இருந்ததும் எங்களுக்கு வெளிப்படுத்தப்பட்டதுமான அந்த வாழ்வைப் பற்றியே இப்போது உங்களுக்குச் சாட்சியாகச் சொல்கிறோம்.) 3 பரலோகத் தகப்பனோடும் அவருடைய மகன் இயேசு கிறிஸ்துவோடும் நாம் ஒன்றுபட்டிருப்பது போலவே, நீங்கள் எங்களோடு ஒன்றுபட்டிருக்க வேண்டும் என்பதற்காக, நாங்கள் பார்த்ததையும் கேட்டதையும் உங்களுக்குச் சொல்கிறோம். 4 நம்முடைய சந்தோஷம் நிறைவாய் இருப்பதற்காக இந்த விஷயங்களை உங்களுக்கு எழுதுகிறோம்.
5 நாங்கள் அவரிடமிருந்து கேட்டு உங்களுக்கு அறிவித்து வருகிற செய்தி இதுதான்: கடவுள் ஒளியாக இருக்கிறார்; இருள் என்பது அவரிடம் துளிகூட இல்லை. 6 “அவரோடு ஒன்றுபட்டிருக்கிறோம்” என்று சொல்லிக்கொண்டு இருளிலேயே நடந்தால், நாம் பொய் சொல்கிறவர்களாகவும் சத்தியத்தைக் கடைப்பிடிக்காதவர்களாகவும் இருப்போம். 7 ஆனாலும், அவர் ஒளியில் இருப்பதுபோல் நாமும் ஒளியில் நடந்தால், ஒருவரோடொருவர் ஒன்றுபட்டிருப்போம். அதோடு, அவருடைய மகனான இயேசுவின் இரத்தம் எல்லா பாவங்களிலிருந்தும் நம்மைச் சுத்தமாக்கும்.
8 “எங்களிடம் பாவம் இல்லை” என்று சொன்னால், நம்மையே ஏமாற்றிக்கொள்கிறவர்களாக இருப்போம்; நமக்குள் சத்தியம் இருக்காது. 9 நம்முடைய பாவங்களை ஒத்துக்கொண்டால், கடவுள் அந்தப் பாவங்களை மன்னித்து, அநீதியான எல்லாவற்றிலிருந்தும் நம்மைச் சுத்தமாக்குவார். ஏனென்றால், அவர் நம்பகமானவர், நீதியுள்ளவர். 10 “நாங்கள் பாவம் செய்யவில்லை” என்று சொன்னால், கடவுள் ஒரு பொய்யர் என்று சொல்வதுபோல் இருக்கிறது. அவருடைய வார்த்தை நம் உள்ளத்தில் இருக்காது.
