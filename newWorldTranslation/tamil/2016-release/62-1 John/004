1 அன்புக் கண்மணிகளே, கடவுளிடமிருந்து வந்ததுபோல் தெரிகிற செய்திகள் எல்லாவற்றையும் நம்பாதீர்கள்; அவை கடவுளிடமிருந்துதான் வந்திருக்கின்றனவா என்பதைச் சோதித்துப் பாருங்கள். ஏனென்றால், போலித் தீர்க்கதரிசிகள் நிறைய பேர் இந்த உலகத்தில் வந்திருக்கிறார்கள்.
2 கடவுளிடமிருந்து வந்த செய்தியைத் தெரிந்துகொள்ளும் வழி இதுதான்: இயேசு கிறிஸ்து மனிதராக வந்தார் என்பதைத் தெரிவிக்கிற செய்திகளெல்லாம் கடவுளிடமிருந்து வந்திருக்கின்றன. 3 ஆனால், இயேசு மனிதராக வந்தார் என்பதைத் தெரிவிக்காத செய்திகளெல்லாம் கடவுளிடமிருந்து வரவில்லை. அதோடு, அந்திக்கிறிஸ்துவின் செய்தி வருமென்று நீங்கள் கேள்விப்பட்டபடி, அது ஏற்கெனவே உலகத்தில் வந்துவிட்டது.
4 சின்னப் பிள்ளைகளே, நீங்கள் கடவுளின் பக்கம் இருக்கிறீர்கள். உலகத்தோடு ஒன்றுபட்டிருக்கிற பிசாசைவிட உங்களோடு ஒன்றுபட்டிருக்கிற கடவுள் உயர்ந்தவராக இருப்பதால், அப்படிப்பட்ட ஆட்களை நீங்கள் ஜெயித்திருக்கிறீர்கள். 5 அந்த ஆட்கள் உலகத்தின் பக்கம் இருக்கிறார்கள். அதனால்தான் உலக விஷயங்களைப் பற்றிப் பேசுகிறார்கள், உலகமும் அவர்கள் சொல்வதைக் கேட்கிறது. 6 ஆனால், நாம் கடவுளின் பக்கம் இருக்கிறோம். கடவுளைப் பற்றித் தெரிந்துகொள்கிறவன் நாம் சொல்கிற விஷயங்களைக் காதுகொடுத்துக் கேட்கிறான். கடவுளின் பக்கம் இல்லாதவன் நாம் சொல்கிற விஷயங்களைக் கேட்பதில்லை. பொய்யான செய்தி எது என்பதையும், கடவுளால் கொடுக்கப்பட்ட உண்மையான செய்தி எது என்பதையும் இப்படித்தான் தெரிந்துகொள்கிறோம்.
7 அன்புக் கண்மணிகளே, நாம் தொடர்ந்து ஒருவருக்கொருவர் அன்பு காட்டுவோமாக. ஏனென்றால், அன்பு கடவுளிடமிருந்துதான் வருகிறது. அன்பு காட்டுகிற ஒவ்வொருவனும் கடவுளுடைய பிள்ளையாக இருக்கிறான், கடவுளைப் பற்றித் தெரிந்தவனாக இருக்கிறான். 8 அன்பு காட்டாதவன் கடவுளைப் பற்றித் தெரியாதவனாக இருக்கிறான். ஏனென்றால், கடவுள் அன்பாகவே இருக்கிறார். 9 தன்னுடைய ஒரே மகன் மூலம் நமக்கு வாழ்வு கிடைப்பதற்காகக் கடவுள் அவரை இந்த உலகத்துக்கு அனுப்பினார்; இதன் மூலம் கடவுள் நம்மேல் வைத்திருக்கிற அன்பு தெரியவந்தது. 10 நாம் கடவுள்மேல் அன்பு காட்டியதால் அல்ல, அவர் நம்மேல் அன்பு காட்டியதால்தான் நம் பாவங்களுக்குப் பிராயச்சித்த பலியாக தன்னுடைய மகனை அனுப்பினார், இதுதான் அன்பு.
11 அன்புக் கண்மணிகளே, இந்த விதத்தில் கடவுள் நம்மேல் அன்பு காட்டினார் என்றால், நாமும் ஒருவருக்கொருவர் அன்பு காட்டக் கடமைப்பட்டிருக்கிறோம். 12 ஒருவனும் ஒருபோதும் கடவுளைப் பார்த்ததில்லை. நாம் ஒருவருக்கொருவர் தொடர்ந்து அன்பு காட்டினால், கடவுள் நம்மோடு நிலைத்திருப்பார், தன்னுடைய அன்பை நமக்கு முழுமையாக காட்டுவார். 13 அவர் தன்னுடைய சக்தியை நமக்குக் கொடுத்ததால்தான் நாம் அவரோடு ஒன்றுபட்டிருக்கிறோம் என்பதையும், அவர் நம்மோடு ஒன்றுபட்டிருக்கிறார் என்பதையும் தெரிந்துகொள்கிறோம். 14 அதுமட்டுமல்ல, பரலோகத் தகப்பன் தன்னுடைய மகனை இந்த உலகத்துக்கு மீட்பராக அனுப்பியதை நாங்கள் நேரடியாகப் பார்த்திருக்கிறோம், அதைப் பற்றிச் சாட்சி கொடுத்தும் வருகிறோம். 15 இயேசுதான் கடவுளுடைய மகன் என்று ஏற்றுக்கொள்கிறவனோடு கடவுள் ஒன்றுபட்டிருக்கிறார், அவனும் கடவுளோடு ஒன்றுபட்டிருக்கிறான். 16 கடவுள் எங்கள்மேல் அன்பு வைத்திருக்கிறார் என்பதை நாங்கள் தெரிந்துகொண்டோம், அதை நம்பவும் செய்கிறோம்.
கடவுள் அன்பாகவே இருக்கிறார். தொடர்ந்து அன்பு காட்டுகிறவன் கடவுளோடு ஒன்றுபட்டிருக்கிறான், கடவுளும் அவனோடு ஒன்றுபட்டிருக்கிறார். 17 நியாயத்தீர்ப்பு நாளில் நாம் தயக்கமில்லாமல் பேசுவதற்காகத்தான் இந்த விதத்தில் அன்பு நமக்கு முழுமையாகக் கிடைத்திருக்கிறது; ஏனென்றால், அவர் இருக்கிற விதமாகவே நாமும் இந்த உலகத்தில் இருக்கிறோம். 18 அன்பில் பயம் இல்லை, முழுமையான அன்பு பயத்தைப் போக்கிவிடும். ஏனென்றால், பயம் ஒருவனைக் கட்டுப்படுத்தி வைக்கிறது. சொல்லப்போனால், பயப்படுகிறவனிடம் முழுமையான அன்பு இல்லை. 19 கடவுள் முதலில் நம்மேல் அன்பு காட்டியதால் நாமும் அன்பு காட்டுகிறோம்.
20 “கடவுள்மேல் எனக்கு அன்பு இருக்கிறது” என்று சொல்லிக்கொண்டு ஒருவன் தன் சகோதரனை வெறுத்தால், அவன் பொய்யன். ஏனென்றால், தான் பார்க்கிற சகோதரன்மேல் அன்பு காட்டாதவன், தான் பார்க்காத கடவுள்மேல் அன்பு காட்ட முடியாது. 21 கடவுள்மேல் அன்பு காட்டுகிறவன் தன் சகோதரன்மேலும் அன்பு காட்ட வேண்டும். இதுதான் அவர் நமக்குக் கொடுத்த கட்டளை.
