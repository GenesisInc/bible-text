1 சின்னப் பிள்ளைகளே, நீங்கள் பாவம் செய்யாமல் இருப்பதற்காக இந்த விஷயங்களை நான் உங்களுக்கு எழுதுகிறேன். ஆனாலும், நம்மில் யாராவது ஏதாவது பாவம் செய்துவிட்டால், பரலோகத் தகப்பனோடு இருக்கிற நீதியுள்ளவரான இயேசு கிறிஸ்து நமக்குத் துணையாக இருப்பார். 2 நம்முடைய பாவங்களுக்குப் பிராயச்சித்த பலி அவர்தான்; நம்முடைய பாவங்களுக்கு மட்டுமல்ல, முழு உலகத்தின் பாவங்களுக்கும் பிராயச்சித்த பலி அவர்தான். 3 அவருடைய கட்டளைகளைத் தொடர்ந்து கடைப்பிடித்தால், அவரை அறிந்திருக்கிறோம் என்று நாம் சொல்ல முடியும். 4 “அவரை அறிந்திருக்கிறேன்” என்று ஒருவன் சொல்லிக்கொண்டு அவருடைய கட்டளைகளைக் கடைப்பிடிக்கவில்லை என்றால் அவன் பொய்யன்; அவனுக்குள் சத்தியம் இல்லை. 5 ஆனால், ஒருவன் அவருடைய வார்த்தையைக் கடைப்பிடித்தால் அவன் உண்மையில் கடவுளுடைய அன்பை முழுமையாகக் காட்டுகிறான். நாம் அவரோடு ஒன்றுபட்டிருக்கிறோம் என்பதை இதனால் தெரிந்துகொள்கிறோம். 6 ‘நான் அவரோடு ஒன்றுபட்டிருக்கிறேன்’ என்று சொல்கிற ஒருவன், அவர் நடந்தபடியே தானும் தொடர்ந்து நடக்கக் கடமைப்பட்டிருக்கிறான்.
7 அன்புக் கண்மணிகளே, நான் உங்களுக்கு எழுதுவது ஒரு புதிய கட்டளை அல்ல, ஆரம்பத்திலிருந்து உங்களுக்குக் கொடுக்கப்பட்ட பழைய கட்டளைதான், நீங்கள் கேட்ட செய்திதான். 8 இருந்தாலும், ஒரு புதிய கட்டளையை நான் உங்களுக்கு எழுதுகிறேன். அவர் கடைப்பிடித்த கட்டளை அது; நீங்களும் அதைக் கடைப்பிடித்தீர்கள். ஏனென்றால், இருள் விலகிக்கொண்டிருக்கிறது, சத்திய ஒளி ஏற்கெனவே பிரகாசித்துக்கொண்டிருக்கிறது.
9 ஒளியில் இருப்பதாகச் சொல்லிக்கொண்டு தன் சகோதரனை வெறுக்கிறவன் இன்னும் இருளிலேயே இருக்கிறான். 10 தன் சகோதரன்மேல் அன்பு காட்டுகிறவன் ஒளியில் நிலைத்திருக்கிறான்; எதுவுமே அவனைத் தடுக்கி விழ வைக்காது. 11 ஆனால், தன் சகோதரனை வெறுக்கிறவன் இருளில் இருக்கிறான், இருளில் நடக்கிறான்; இருள் அவனுடைய கண்களைக் குருடாக்கியிருப்பதால் அவன் எங்கே போகிறான் என்பதே அவனுக்குத் தெரிவதில்லை.
12 சின்னப் பிள்ளைகளே, அவருடைய பெயருக்காக உங்கள் பாவங்கள் மன்னிக்கப்பட்டிருப்பதால் நான் உங்களுக்கு எழுதுகிறேன். 13 அப்பாக்களே, ஆரம்பத்திலிருந்து இருக்கிறவரை நீங்கள் அறிந்திருப்பதால் நான் உங்களுக்கு எழுதுகிறேன். இளைஞர்களே, பொல்லாதவனை நீங்கள் ஜெயித்திருப்பதால் நான் உங்களுக்கு எழுதுகிறேன். இளம் பிள்ளைகளே, பரலோகத் தகப்பனை நீங்கள் அறிந்திருப்பதால் நான் உங்களுக்கு எழுதுகிறேன். 14 அப்பாக்களே, ஆரம்பத்திலிருந்து இருக்கிறவரை நீங்கள் அறிந்திருப்பதால் நான் உங்களுக்கு எழுதுகிறேன். இளைஞர்களே, நீங்கள் பலமுள்ளவர்களாக இருக்கிறீர்கள், கடவுளுடைய வார்த்தை உங்களுக்குள் நிலைத்திருக்கிறது, பொல்லாதவனை நீங்கள் ஜெயித்திருக்கிறீர்கள்; அதனால் உங்களுக்கு எழுதுகிறேன்.
15 இந்த உலகத்தின் மீதோ, இந்த உலகத்தில் இருக்கிற காரியங்களின் மீதோ அன்பு வைக்காதீர்கள். ஒருவன் இந்த உலகத்தின் மீது அன்பு வைத்தால், பரலோகத் தகப்பன்மீது அவனுக்கு அன்பு இல்லை. 16 ஏனென்றால், உலகத்தில் இருக்கிற எல்லாமே, அதாவது உடலின் ஆசையும் கண்களின் ஆசையும் பொருள் வசதிகளைப் பகட்டாகக் காட்டிக்கொள்கிற குணமும், பரலோகத் தகப்பனிடமிருந்து வருவதில்லை, இந்த உலகத்திடமிருந்துதான் வருகின்றன. 17 அதோடு, இந்த உலகமும் அதன் ஆசையும் ஒழிந்துபோகும்; கடவுளுடைய விருப்பத்தை செய்கிறவனோ என்றென்றும் நிலைத்திருப்பான்.
18 இளம் பிள்ளைகளே, இது கடைசிக் காலம். அந்திக்கிறிஸ்து வருவதாக நீங்கள் கேள்விப்பட்டபடி, இப்போதே அந்திக்கிறிஸ்துக்கள் நிறைய பேர் வந்திருக்கிறார்கள். இது கடைசிக் காலம் என்பதை இதிலிருந்து தெரிந்துகொள்கிறோம். 19 அவர்கள் நம்மைவிட்டுப் பிரிந்துபோனார்கள், ஏனென்றால் அவர்கள் நம்மைச் சேர்ந்தவர்கள் அல்ல. அவர்கள் நம்மைச் சேர்ந்தவர்களாக இருந்திருந்தால் நம்மிடமே இருந்திருப்பார்கள். எல்லாரும் நம்மைச் சேர்ந்தவர்கள் அல்ல என்பது வெட்டவெளிச்சமாவதற்குத்தான் அப்படி நடந்திருக்கிறது. 20 பரிசுத்தமானவரால் நீங்கள் தேர்ந்தெடுக்கப்பட்டிருக்கிறீர்கள். உங்கள் எல்லாருக்கும் சத்தியம் தெரியும். 21 உங்களுக்குச் சத்தியம் தெரியாது என்பதால் அல்ல, அது உங்களுக்குத் தெரியும் என்பதாலும், எந்தப் பொய்யும் சத்தியத்திலிருந்து வராது என்பதாலும்தான் உங்களுக்கு எழுதுகிறேன்.
22 இயேசுவைக் கிறிஸ்து என்று ஏற்றுக்கொள்ள மறுக்கிறவனைத் தவிர வேறு யார் பொய்யன்? தகப்பனையும் மகனையும் ஏற்றுக்கொள்ள மறுக்கிறவன்தான் அந்திக்கிறிஸ்து. 23 மகனை ஏற்றுக்கொள்ள மறுக்கிறவர்களைத் தகப்பன் ஏற்றுக்கொள்ள மாட்டார். ஆனால், மகனை வெளிப்படையாக ஏற்றுக்கொள்கிறவனைத் தகப்பன் ஏற்றுக்கொள்வார். 24 அதனால், ஆரம்பத்திலிருந்து கேட்ட விஷயங்கள் உங்களுக்குள் நிலைத்திருக்க வேண்டும். ஆரம்பத்திலிருந்து கேட்ட விஷயங்கள் உங்களுக்குள் நிலைத்திருந்தால், மகனோடும் ஒன்றுபட்டிருப்பீர்கள், தகப்பனோடும் ஒன்றுபட்டிருப்பீர்கள். 25 அதோடு, அவர் நமக்கு முடிவில்லாத வாழ்வை வாக்குக் கொடுத்திருக்கிறார்.
26 உங்களை ஏமாற்றப் பார்க்கிறவர்களிடம் நீங்கள் எச்சரிக்கையாக இருக்க வேண்டும் என்பதற்காகத்தான் இந்த விஷயங்களை உங்களுக்கு எழுதுகிறேன். 27 அவர் தன்னுடைய சக்தியால் உங்களைத் தேர்ந்தெடுத்திருக்கிறார்; அந்தச் சக்தி உங்களில் நிலைத்திருக்கிறது. அதனால், யாருமே உங்களுக்குக் கற்றுக்கொடுக்க வேண்டிய அவசியம் இல்லை. அவரிடமிருந்து வருகிற அந்தச் சக்தி உண்மையானது, பொய் அல்ல. அது உங்களுக்கு எல்லா விஷயங்களைப் பற்றியும் கற்றுக்கொடுக்கிறது. அதனால், கற்றுக்கொண்டபடியே அவரோடு ஒன்றுபட்டிருங்கள். 28 சின்னப் பிள்ளைகளே, அவர் வெளிப்படும்போது தயக்கமில்லாமல் பேசுகிறவர்களாக இருப்பதற்காகவும், அவருடைய பிரசன்னத்தின்போது அவமானத்தில் விலகிப்போய்விடாமல் இருப்பதற்காகவும் அவரோடு ஒன்றுபட்டிருங்கள். 29 அவர் நீதியுள்ளவர் என்பது உங்களுக்குத் தெரிந்திருந்தால், நீதியைக் கடைப்பிடிக்கிற எல்லாரும் அவருடைய பிள்ளைகளாக இருக்கிறார்கள் என்பதையும் தெரிந்துகொள்வீர்கள்.
