1 “யெகோவா சொல்வது இதுதான்:‘“மோவாப் திரும்பத் திரும்பக் குற்றம் செய்ததால் என் தீர்ப்பை மாற்றிக்கொள்ளவே மாட்டேன்.சுண்ணாம்புக்காக அவன் ஏதோம் ராஜாவின் எலும்புகளைச் சுட்டெரித்தான்.
 2 அதனால், மோவாபுக்குத் தீ வைக்கப்போகிறேன்,கீரியோத்தின் கோட்டைகள் சாம்பலாகும்.பயங்கர கூச்சலும் போர் முழக்கமும் ஊதுகொம்பின் சத்தமும் கேட்கும்.அப்போது, மோவாப் அழிந்துபோவான்.
 3 அவனுடைய தலைவனுக்கு நான் முடிவுகட்டுவேன்.தலைவனோடு சேர்த்து எல்லா அதிகாரிகளையும் கொல்வேன்” என்று யெகோவா சொல்கிறார்.’
 4 யெகோவா சொல்வது இதுதான்:‘யூதா திரும்பத் திரும்பக் குற்றம் செய்ததால் என் தீர்ப்பை மாற்றிக்கொள்ளவே மாட்டேன்.யூதா ஜனங்கள் யெகோவாவின் சட்டத்தை ஒதுக்கித்தள்ளினார்கள்.அவருடைய விதிமுறைகளை அசட்டை செய்தார்கள்.முன்னோர்கள் நம்பிய அதே பொய்களை நம்பி வழிவிலகிப் போனார்கள்.
 5 அதனால், நான் யூதாவுக்குத் தீ வைக்கப்போகிறேன்.எருசலேமின் கோட்டைகள் சாம்பலாகும்.’
 6 யெகோவா சொல்வது இதுதான்:‘இஸ்ரவேல் திரும்பத் திரும்பக் குற்றம் செய்ததால் என் தீர்ப்பை மாற்றிக்கொள்ளவே மாட்டேன்.இஸ்ரவேல் ஜனங்கள் வெள்ளிக்காக நீதிமான்களை விற்கிறார்கள்.ஒரு ஜோடி செருப்புக்காக ஏழைகளை விற்கிறார்கள்.
 7 எளிமையான ஜனங்களைக் கீழே தள்ளி மிதிக்கிறார்கள்.தாழ்மையான ஜனங்களை ஒதுக்கித்தள்ளுகிறார்கள்.
அப்பாவும் மகனும் ஒரே பெண்ணோடு உறவுகொள்கிறார்கள்.என்னுடைய பரிசுத்த பெயருக்குக் களங்கம் ஏற்படுத்துகிறார்கள்.
 8 ஜனங்களிடமிருந்து அடமானமாக வாங்கிய உடைகளைப் பலிபீடங்களுக்குப் பக்கத்தில் விரித்து உட்காருகிறார்கள்.அபராதப் பணத்தில் திராட்சமது வாங்கி தங்கள் கோயில்களில் குடிக்கிறார்கள்.’
 9 ‘இஸ்ரவேலர்களே, நான்தான் உங்கள் கண்ணெதிரில் எமோரியனை ஒழித்துக்கட்டினேன்.தேவதாரு மரம்போல் உயரமாகவும், கருவாலி மரம்போல் பலமாகவும் இருந்தவனை வீழ்த்தினேன்.மேலே இருந்த அவனுடைய பழங்களைப் பாழாக்கினேன்,
கீழே இருந்த அவனுடைய வேர்களை நாசமாக்கினேன்.
10 அவனுடைய தேசத்தை உங்களுக்குச் சொந்தமாகக் கொடுத்தேன்.அதற்காக உங்களை எகிப்திலிருந்து கூட்டிக்கொண்டு வந்தேன்.வனாந்தரத்தில் 40 வருஷங்களாக வழிநடத்தினேன்.
11 உங்கள் மகன்களில் சிலரைத் தீர்க்கதரிசிகளாகத் தேர்ந்தெடுத்தேன்.உங்கள் வாலிபர்களில் சிலரை நசரேயர்களாக நியமித்தேன்.
என் ஜனங்களே, இதெல்லாம் உண்மைதானே?’ என்று யெகோவா கேட்கிறார்.
12 ‘ஆனால், நீங்கள் நசரேயர்களுக்குத் திராட்சமது கொடுத்துவந்தீர்கள்.தீர்க்கதரிசிகளிடம், “நீங்கள் தீர்க்கதரிசனம் சொல்லக் கூடாது” என்று கட்டளை போட்டீர்கள்.
13 நிறைய கதிர்க்கட்டுகளைச் சுமக்கிற வண்டி அதன் சக்கரத்தின் கீழே இருக்கிற எல்லாவற்றையும் நொறுக்கிவிடும்.அதேபோல், நான் உங்களை உங்கள் இடத்திலேயே நொறுக்கிவிடுவேன்.
14 வேகமாக ஓடுகிறவனுக்கு ஒளிந்துகொள்ள இடம் இருக்காது.பலசாலிக்குப் பலம் இருக்காது.படைவீரன் ஒருவனாலும் உயிர்தப்ப முடியாது.
15 வில்வீரனால் எதிர்த்து நிற்க முடியாது.வேகமாக ஓடுகிறவனால் தப்பிக்க முடியாது.குதிரைவீரனால் தன் உயிரைக் காப்பாற்றிக்கொள்ள முடியாது.
16 வீரர்களில் மகா தைரியசாலிகள்கூடஅந்த நாளில் வெற்று உடம்போடு ஓடுவார்கள்’ என்று யெகோவா சொல்கிறார்.”
