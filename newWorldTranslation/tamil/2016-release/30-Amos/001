1 தெக்கோவா ஊரில் இருந்த ஒரு மேய்ப்பர்தான் ஆமோஸ். அவர் வாழ்ந்த காலத்தில் யூதாவை உசியா ராஜாவும், இஸ்ரவேலை யோவாசின் மகன் யெரொபெயாமும் ஆட்சி செய்துவந்தார்கள். அந்தச் சமயத்தில், இஸ்ரவேலைப் பற்றிய ஒரு தரிசனத்தை ஆமோஸ் பார்த்தார். நிலநடுக்கம் வருவதற்கு இரண்டு வருஷங்களுக்கு முன்னால் இது நடந்தது. 2 ஆமோஸ் இப்படிச் சொன்னார்:
“சீயோனிலிருந்து யெகோவா சிங்கம்போல் கர்ஜிப்பார்.எருசலேமிலிருந்து சத்தமாகக் குரல் கொடுப்பார்.
அப்போது, மேய்ச்சல் நிலங்கள் வறண்டுபோகும்.கர்மேல் மலை உச்சியில் இருக்கிற புல்பூண்டுகளெல்லாம் காய்ந்துபோகும்.”
 3 “யெகோவா சொல்வது இதுதான்:‘“தமஸ்கு நகரம் திரும்பத் திரும்பக் குற்றம் செய்ததால் என் தீர்ப்பை மாற்றிக்கொள்ளவே மாட்டேன்.அவர்கள் இரும்புக் கருவிகளால் கீலேயாத்தைப் போரடித்தார்கள்.
 4 அதனால், அசகேல் ராஜாவின் வீட்டுக்குத் தீ வைக்கப்போகிறேன்.அது பெனாதாத்தில் இருக்கிற கோட்டைகளைச் சாம்பலாக்கிவிடும்.
 5 தமஸ்குவின் தாழ்ப்பாள்களை உடைக்கப்போகிறேன்.பிக்காத்-ஆவேனில் இருக்கிற ஜனங்களை அழிக்கப்போகிறேன்.பெத்-ஏதேனின் ராஜாவைக் கொல்லப்போகிறேன்.சீரியா தேசத்து ஜனங்கள் கீர் தேசத்துக்குச் சிறைபிடிக்கப்பட்டுப் போவார்கள்” என்று யெகோவா சொல்கிறார்.’
 6 யெகோவா சொல்வது இதுதான்:‘“காசா நகரம் திரும்பத் திரும்பக் குற்றம் செய்ததால் என் தீர்ப்பை மாற்றிக்கொள்ளவே மாட்டேன்.சிறைபிடித்த எல்லா ஜனங்களையும் அது ஏதோமிடம் ஒப்படைத்தது.
 7 அதனால், காசாவின் மதிலுக்குத் தீ வைக்கப்போகிறேன்.அது அவளுடைய கோட்டைகளைச் சாம்பலாக்கிவிடும்.
 8 அஸ்தோத்தில் இருக்கிற ஜனங்களை அழிக்கப்போகிறேன்.அஸ்கலோனின் ராஜாவைக் கொல்லப்போகிறேன்.எக்ரோனுக்கு எதிராக என்னுடைய கையை ஓங்கப்போகிறேன்.மீதியிருக்கும் பெலிஸ்தியர்கள் ஒழிந்துபோவார்கள்” என்று உன்னதப் பேரரசராகிய யெகோவா சொல்கிறார்.’
 9 யெகோவா சொல்வது இதுதான்:‘தீரு நகரம் திரும்பத் திரும்பக் குற்றம் செய்ததால் என் தீர்ப்பை மாற்றிக்கொள்ளவே மாட்டேன்.சிறைபிடித்த எல்லா ஜனங்களையும் அது ஏதோமிடம் ஒப்படைத்தது.சகோதரர்களோடு செய்த ஒப்பந்தத்தை மறந்துவிட்டது.
10 அதனால், தீருவின் மதிலுக்குத் தீ வைக்கப்போகிறேன்.அது அவளுடைய கோட்டைகளைச் சாம்பலாக்கிவிடும்.’
11 யெகோவா இப்படிச் சொல்கிறார்:‘ஏதோம் திரும்பத் திரும்பக் குற்றம் செய்ததால் என் தீர்ப்பை மாற்றிக்கொள்ளவே மாட்டேன்.வாளை எடுத்துக்கொண்டு சொந்த சகோதரனையே அவன் துரத்தினான்.இரக்கம் காட்ட மறுத்துவிட்டான்.இன்னமும் வெறித்தனமாகத் தாக்கிக்கொண்டே இருக்கிறான்.பயங்கர கோபத்தைக் காட்டிக்கொண்டே இருக்கிறான்.
12 அதனால், தேமானுக்குத் தீ வைக்கப்போகிறேன்.அது போஸ்றாவின் கோட்டைகளைச் சாம்பலாக்கிவிடும்.’
13 யெகோவா சொல்வது இதுதான்:‘“அம்மோனியர்கள் திரும்பத் திரும்பக் குற்றம் செய்ததால் என் தீர்ப்பை மாற்றிக்கொள்ளவே மாட்டேன்.அவர்களுடைய நாட்டின் எல்லையை விரிவாக்குவதற்காக கீலேயாத்தில் இருக்கிற கர்ப்பிணிகளின் வயிற்றைக் கிழித்தார்கள்.
14 அதனால், ரப்பாவின் மதிலுக்குத் தீ வைக்கப்போகிறேன்.அது அவளுடைய கோட்டைகளைச் சாம்பலாக்கிவிடும்.அந்த நாளில் போர் முழக்கம் கேட்கும்.அந்த நாளில் சூறாவளி வீசும்.
15 அவர்களுடைய ராஜாவும் அதிகாரிகளும் சிறைபிடிக்கப்பட்டுப் போவார்கள்” என்று யெகோவா சொல்கிறார்.’”
