1 பலிபீடத்துக்கு மேலாக யெகோவா நிற்பதைப் பார்த்தேன். அப்போது அவர், “தூண்களின் மேல்பகுதியை உடைத்துப்போடு, அவற்றின் அஸ்திவாரம் ஆட்டம் காணட்டும். தூண்களின் தலைப்பகுதியைத் தகர்த்துப்போடு. ஜனங்களில் மீதியாக இருப்பவர்களை நான் வாளால் கொல்வேன். யாராலும் தப்பித்து ஓட முடியாது, தப்பிக்க நினைப்பவர்கள் மாட்டிக்கொள்வார்கள்.
 2 அவர்கள் பாதாளம்வரை குழிதோண்டிப் பதுங்கிக்கொண்டாலும்,அவர்களை மேலே இழுத்து வருவேன்.அவர்கள் வானம்வரை ஏறிப் போனாலும்,அவர்களைக் கீழே இழுத்து வருவேன்.
 3 அவர்கள் கர்மேல் மலைமேல் ஒளிந்துகொண்டாலும்,அங்கே அவர்களைத் தேடிக் கண்டுபிடிப்பேன்.
அவர்கள் என் கண்களிலிருந்து தப்பிக்க கடலுக்கு அடியில் மறைந்துகொண்டாலும்,அவர்களைக் கடிக்கும்படி பாம்புக்குக் கட்டளை கொடுப்பேன்.
 4 எதிரிகள் அவர்களைப் பிடித்துக்கொண்டு போனாலும்,அவர்களைக் கொல்லும்படி வாளுக்குக் கட்டளை கொடுப்பேன்.அவர்களை ஆசீர்வதிப்பதற்குப் பதிலாக அழிப்பதிலேயே குறியாக இருப்பேன்.
 5 உன்னதப் பேரரசரான பரலோகப் படைகளின் யெகோவா தேசத்தின் மேல் கை வைப்பார்.அப்போது அது அதிரும், ஜனங்களெல்லாம் புலம்புவார்கள்.அது எகிப்தின் நைல் நதிபோல் கொந்தளித்து,அதே நைல் நதிபோல் அடங்கிவிடும்.
 6 ‘பரலோகம்வரை படிக்கட்டுகளைக் கட்டுபவரும்,வானம் என்ற கூரையைப் பூமிமேல் விரிப்பவரும்,கடல்நீரை அள்ளி எடுப்பவரும்,பூமிமேல் அதைப் பொழிய வைப்பவரும்யெகோவா என்ற பெயர் உள்ளவர்தான்.’
 7 யெகோவா சொல்வது இதுதான்: ‘இஸ்ரவேல் ஜனங்களே, நீங்கள் எனக்கு கூஷ் வம்சத்தாரைப் போலத்தானே இருக்கிறீர்கள்?
உங்களை நான் எகிப்து தேசத்திலிருந்து விடுதலை செய்யவில்லையா?பெலிஸ்தியர்களை கிரேத்தாவிலிருந்தும், சீரியர்களை கீரிலிருந்தும் கூட்டிக்கொண்டு வரவில்லையா?
 8 யெகோவா சொல்வது இதுதான்: ‘யெகோவாவாகிய நான் உன்னதப் பேரரசர். பாவம் நிறைந்த ராஜ்யத்தை என் கண்கள் பார்க்கின்றன.அதை இந்தப் பூமியிலிருந்து அழித்துவிடுவேன்.
ஆனால், யாக்கோபின் வம்சத்தாரை அடியோடு அழிக்க மாட்டேன்.
 9 இதோ! நான் கட்டளை கொடுக்கிறேன்.எல்லா தேசத்தார் மத்தியிலும் இருக்கிற இஸ்ரவேலர்களை உலுக்குவேன்.
சல்லடையால் சலிப்பதுபோல் அவர்களைச் சலிப்பேன்.
அப்போது, எல்லா கற்களும் பிடிபடும்.
10 பாவம் செய்கிற என் ஜனங்கள், “அழிவு எங்களுக்கு வராது, எங்கள் பக்கத்தில்கூட வராது” என்று சொல்கிறார்கள்.ஆனால், அவர்கள் எல்லாரும் வாளால் சாவார்கள்.’
11 ‘விழுந்துபோன தாவீதின் கூடாரத்தை அந்த நாளிலே எடுத்து நிறுத்துவேன்.கூடாரத்தின் கிழிசல்களைத் தைப்பேன்.சேதமானவற்றைச் சரிசெய்வேன்.பூர்வ காலத்தில் இருந்ததைப் போலவே திரும்பக் கட்டுவேன்.12 ஏதோமில் மிச்சம் இருப்பதெல்லாம் அப்போது அவர்களுடைய சொத்தாகும்.என்னுடைய பெயரால் அழைக்கப்படுகிற எல்லா தேசங்களும் அவர்களுக்குச் சொந்தமாகும்.’
இவற்றைச் செய்கிற யெகோவாவே இதைச் சொல்கிறார்.
13 யெகோவா சொல்வது இதுதான்: ‘காலம் வரப்போகிறது.அப்போது, அமோகமான விளைச்சலை அறுவடை செய்வதற்குள் உழுவதற்கான நேரமே வந்துவிடும்.ஏராளமான திராட்சைப் பழங்களைப் பிழிந்து முடிப்பதற்குள் விதைப்பதற்கான நேரமே வந்துவிடும்.மலைகளிலிருந்து தித்திப்பான திராட்சமது சொட்டும்.
எல்லா குன்றுகளிலும் அது வழிந்தோடும்.
14 சிறைபிடிக்கப்பட்டுப் போன என் ஜனங்களாகிய இஸ்ரவேலர்களைத் திரும்பவும் கூட்டிக்கொண்டு வருவேன்.இடிந்து கிடக்கும் நகரங்களை அவர்கள் மறுபடியும் கட்டி அவற்றில் குடியிருப்பார்கள்.திராட்சைத் தோட்டங்களை அமைத்து, அவற்றிலிருந்து கிடைக்கும் திராட்சமதுவைக் குடிப்பார்கள்.பழத் தோட்டங்களை அமைத்து அவற்றின் பழங்களைச் சாப்பிடுவார்கள்.’
15 ‘அவர்களுடைய சொந்த தேசத்திலேயே அவர்களை நடுவேன்.இனி யாரும் அவர்களை அங்கிருந்து பிடுங்கிப்போட மாட்டார்கள்.நான் கொடுத்த தேசத்திலேயே அவர்கள் குடியிருப்பார்கள்’ என்று யெகோவா சொல்கிறார்.”
