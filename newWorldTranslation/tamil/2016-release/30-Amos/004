1 “சமாரியா மலையில் குடியிருக்கும் பெண்களே, கேளுங்கள்.பாசான் பிரதேசத்தின் மாடுகள்போல் நீங்கள் இருக்கிறீர்கள்.ஏழைகளை ஏமாற்றுகிறீர்கள், எளியவர்களைக் கொடுமைப்படுத்துகிறீர்கள்.‘குடிக்க மது கொண்டுவா’ என்று உங்கள் கணவரிடம் சொல்கிறீர்கள்.
 2 உன்னதப் பேரரசராகிய யெகோவா தன்னுடைய பரிசுத்தத்தின் மேல் சத்தியம் செய்து இப்படிச் சொல்லியிருக்கிறார்:‘“ஒரு காலம் வரப்போகிறது. அப்போது, கறிக்கடைக் கொக்கிகளால் நீங்கள் இழுத்துச் செல்லப்படுவீர்கள்.உங்களில் மீதியாக இருப்பவர்கள் தூண்டில் கொக்கிகளால் பிடித்துச் செல்லப்படுவீர்கள்.
 3 மதிலில் உள்ள பிளவுகள் வழியாய் நேராக வெளியே போவீர்கள்.ஹார்மனுக்கு துரத்தப்படுவீர்கள்” என்று யெகோவா சொல்கிறார்.’
 4 ‘பெத்தேலுக்கு வாருங்கள், அக்கிரமம் செய்யுங்கள்!கில்காலுக்கு வாருங்கள், அக்கிரமத்துக்குமேல் அக்கிரமம் செய்யுங்கள்!
காலையில் உங்கள் பலிகளைச் செலுத்துங்கள்.மூன்றாம் நாளில் பத்திலொரு பாகத்தைக் கொண்டுவாருங்கள்.
 5 உங்கள் நன்றியைக் காட்ட புளித்த ரொட்டியைத் தகன பலியாகச் செலுத்துங்கள்!நீங்களாகவே விருப்பப்பட்டுக் கொடுக்கும் காணிக்கைகளை ஊருக்கே விளம்பரம் பண்ணுங்கள்!
இஸ்ரவேல் ஜனங்களே, இதைச் செய்யத்தானே விரும்புகிறீர்கள்?’ என்கிறார் உன்னதப் பேரரசராகிய யெகோவா.
 6 எல்லா ஊர்களிலும் உங்களைப் பட்டினி போட்டேன்.எல்லா வீடுகளிலும் பஞ்சத்தைக் கொண்டுவந்தேன்.ஆனாலும், நீங்கள் திருந்தி என்னிடம் வரவில்லை’ என்கிறார் யெகோவா.
 7 ‘அறுவடைக்கு மூன்று மாதங்களுக்கு முன்பே மழையை நிறுத்தினேன்.ஒரு ஊரில் மழை பெய்ய வைத்தேன், இன்னொரு ஊரில் மழை பெய்யாதபடி செய்தேன்.
ஒரு வயல் மழையில் நனைந்தது.இன்னொரு வயல் மழையில்லாமல் காய்ந்துபோனது.
 8 நீங்கள் தண்ணீரைத் தேடி இரண்டு, மூன்று ஊர்களிலிருந்து இன்னொரு ஊருக்குத் தள்ளாடிக்கொண்டே போனீர்கள்.ஆனாலும், உங்கள் தாகம் தீரவில்லை.அந்த நிலையிலும் நீங்கள் திருந்தி என்னிடம் வரவில்லை’ என்கிறார் யெகோவா.
 9 ‘அனல் காற்றாலும் நோயாலும் உங்கள் பயிர்களை நாசமாக்கினேன்.
நீங்களோ தோப்புகளையும் திராட்சைத் தோட்டங்களையும் அதிகரித்தீர்கள்.ஆனால், உங்கள் அத்தி மரங்களையும் ஒலிவ மரங்களையும் வெட்டுக்கிளிகள் மொட்டையாக்கின.அந்த நிலையிலும் நீங்கள் திருந்தி என்னிடம் வரவில்லை’ என்கிறார் யெகோவா.
10 ‘எகிப்தில் வர வைத்தது போன்ற கொள்ளைநோயை உங்களுக்கு வர வைத்தேன்.
உங்கள் வாலிபர்களை வாளால் கொன்றேன், உங்கள் குதிரைகளை ஒழித்தேன்.
உங்கள் கூடாரங்களில் பிண நாற்றம் வீசும்படி செய்தேன்.ஆனாலும், நீங்கள் திருந்தி என்னிடம் வரவில்லை’ என்கிறார் யெகோவா.
11 ‘உங்கள் தேசத்தை வீழ்த்தினேன்.சோதோம் கொமோராவை அழித்ததுபோல் அழித்தேன்.
நீங்கள் நெருப்பிலிருந்து எடுக்கப்படும் கொள்ளிக்கட்டை போல இருந்தீர்கள்.ஆனாலும், நீங்கள் திருந்தி என்னிடம் வரவில்லை’ என்கிறார் யெகோவா.
12 இஸ்ரவேலர்களே, உங்களை மறுபடியும் தண்டிக்கப்போகிறேன்.
இதை நான் கண்டிப்பாகச் செய்யப்போகிறேன்.அதனால், உங்கள் கடவுளைச் சந்திக்கத் தயாராகுங்கள்!
13 மலைகளை உருவாக்கியவர் அவர்தான், காற்றை உண்டாக்கியவர் அவர்தான்.தன்னுடைய மனதில் நினைப்பதையெல்லாம் மனிதனிடம் சொல்பவர் அவர்தான்.விடியற்கால வெளிச்சத்தை இருளாக மாற்றுபவர் அவர்தான்.பூமியின் உயர்ந்த இடங்களை மிதிப்பவர் அவர்தான்.பரலோகப் படைகளின் கடவுளான யெகோவா என்பதுதான் அவருடைய பெயர்.”
