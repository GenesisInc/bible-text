1 அதன்பின் அவர், “மனிதகுமாரனே, கூர்மையான ஒரு வாளை நீ எடுத்துக்கொள்ள வேண்டும். ஒரு சவரக்கத்தியைப் போல அதை வைத்து உன்னுடைய தலைமுடியையும் தாடியையும் சிரைக்க வேண்டும். பின்பு, அந்த முடியைத் தராசில் எடைபோட்டு மூன்று பங்காகப் பிரிக்க வேண்டும். 2 அதில் ஒரு பங்கை எடுத்து முற்றுகை நாட்களின் முடிவில் நகரத்துக்குள் சுட்டெரிக்க வேண்டும். இன்னொரு பங்கை எடுத்து நகரத்தைச் சுற்றிலும் வாளால் வெட்டிப்போட வேண்டும். கடைசி பங்கை எடுத்து காற்றில் பறக்கவிட வேண்டும். அவற்றுக்குப் பின்னால் நான் ஒரு வாளை அனுப்புவேன்.
3 அந்தக் கடைசி பங்கிலிருந்து கொஞ்சத்தை எடுத்து உன்னுடைய அங்கியின் ஓரங்களில் முடிந்துகொள். 4 இன்னும் கொஞ்சத்தை எடுத்து நெருப்பில் போட்டு எரித்துவிடு. அந்த நெருப்பு இஸ்ரவேல் ஜனங்கள் எல்லார் மேலேயும் பற்றியெரியும்.
5 உன்னதப் பேரரசராகிய யெகோவா இப்படிச் சொல்கிறார்: ‘இது எருசலேமைக் குறிக்கிறது. மற்ற ஜனங்களின் நடுவிலும் தேசங்களின் நடுவிலும் நான் எருசலேமை வைத்தேன். 6 ஆனால், அவள் என்னுடைய நீதித்தீர்ப்புகளையும் சட்டதிட்டங்களையும் மீறினாள். சுற்றியுள்ள ஜனங்களையும் தேசங்களையும்விட மோசமாக நடந்துகொண்டாள். என்னுடைய நீதித்தீர்ப்புகளை ஒதுக்கித்தள்ளி, என்னுடைய சட்டதிட்டங்களின்படி நடக்காமல்போனாள்.’
7 உன்னதப் பேரரசராகிய யெகோவா சொல்வது இதுதான்: ‘சுற்றியுள்ள எல்லா தேசங்களையும்விட நீ அதிக அட்டூழியம் செய்தாய். என்னுடைய சட்டதிட்டங்களையும் நீதித்தீர்ப்புகளையும் ஒதுக்கிவிட்டு அந்தத் தேசங்களின் நீதித்தீர்ப்புகளைப் பின்பற்றினாய். 8 அதனால், உன்னதப் பேரரசராகிய யெகோவா சொல்வது இதுதான்: “நகரமே, நான் உன் எதிரியாக வருவேன். எல்லா தேசங்களுக்கு முன்பாகவும் உன்னைத் தண்டிப்பேன். 9 நீ அருவருப்பான காரியங்களைச் செய்ததால் நான் உனக்கு ஒன்றைச் செய்யப்போகிறேன். அப்படிப்பட்ட ஒன்றை நான் இதுவரை செய்ததும் இல்லை, இனிமேல் செய்யப்போவதும் இல்லை.
10 பெற்றோர் தங்களுடைய பிள்ளைகளையும் பிள்ளைகள் தங்களுடைய பெற்றோரையும் கொன்று சாப்பிடுவார்கள். நான் உங்களைத் தண்டித்து, மிச்சமிருக்கிற எல்லாரையும் நாலாபக்கமும் சிதறிப்போகச் செய்வேன்.”’
11 உன்னதப் பேரரசராகிய யெகோவா சொல்வது இதுதான்: ‘என் உயிர்மேல் ஆணையாகச் சொல்கிறேன், அருவருப்பான சிலைகளாலும் அருவருப்பான பழக்கவழக்கங்களாலும் நீ என்னுடைய ஆலயத்தைத் தீட்டுப்படுத்தியதால் நான் உன்னை ஒதுக்கித்தள்ளுவேன். உன்னைப் பார்த்துப் பரிதாபப்பட மாட்டேன். உன்மேல் கொஞ்சம்கூட கரிசனை காட்ட மாட்டேன். 12 உன்னுடைய ஜனங்களில் மூன்றிலொரு பங்கினர் கொள்ளைநோயினால் அல்லது பஞ்சத்தினால் சாவார்கள். மூன்றிலொரு பங்கினர் உன்னைச் சுற்றிலும் வாளுக்குப் பலியாவார்கள். மிச்சமிருக்கிற மூன்றிலொரு பங்கினரை நான் எல்லா திசைகளிலும் சிதறிப்போகப் பண்ணுவேன். அவர்களுக்குப் பின்னால் ஒரு வாளை அனுப்புவேன். 13 அப்போதுதான் என் கோபம் அடங்கும். என்னுடைய ஆக்ரோஷம் தணிந்து, நான் நிம்மதி அடைவேன். நான் அவர்கள்மேல் என் கோபத்தைக் கொட்டித் தீர்த்த பின்பு, யெகோவாவாகிய நான் முழு பக்தியை எதிர்பார்க்கிற கடவுளாக இருப்பதால்தான் இதையெல்லாம் சொன்னேன் என்று தெரிந்துகொள்வார்கள்.
14 நான் உன்னைப் பாழாக்கி, சுற்றியுள்ள ஜனங்களும் அந்தப் பக்கமாகப் போகிற எல்லாரும் உன்னைப் பழித்துப் பேசும்படி செய்வேன். 15 நான் கோபத்தோடும் ஆக்ரோஷத்தோடும் உன்னைப் பயங்கரமாகத் தண்டிக்கும்போது, உனக்கு வந்த கோரமான முடிவைப் பார்த்து சுற்றியுள்ள ஜனங்கள் உன்னைப் பழித்துப் பேசுவார்கள். உன்னைக் கிண்டல் செய்வார்கள். உன்னுடைய கெட்ட உதாரணம் அவர்களுக்கு ஒரு எச்சரிக்கையாக இருக்கும். யெகோவாவாகிய நானே இதைச் சொல்கிறேன்.
16 உன்னைப் பாழாக்குவதற்காக, பஞ்சத்தின் கொடிய அம்புகளை உன்மேல் எறிவேன். அந்த அம்புகள் உன்னை அழிக்கும். நான் பஞ்சத்தைத் தீவிரமாக்கி, உனக்கு உணவே கிடைக்காதபடி செய்துவிடுவேன். 17 பஞ்சத்தையும் கொடிய மிருகங்களையும் உனக்கு எதிராக அனுப்புவேன். அவை உன் பிள்ளைகளைக் கொன்றுபோடும். எங்கு பார்த்தாலும் ஜனங்கள் கொள்ளைநோய்க்குப் பலியாவார்கள், கொலை செய்யப்பட்டுக் கிடப்பார்கள். உனக்கு எதிராக நான் ஒரு வாளை அனுப்புவேன். யெகோவாவாகிய நானே இதைச் சொல்கிறேன்’” என்றார்.
