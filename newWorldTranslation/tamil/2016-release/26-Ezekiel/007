1 யெகோவா மறுபடியும் என்னிடம், 2 “மனிதகுமாரனே, உன்னதப் பேரரசராகிய யெகோவா இஸ்ரவேல் தேசத்துக்குச் சொல்வது இதுதான்: ‘அழிவு வந்துவிட்டது! தேசத்தின் நாலாபக்கத்துக்கும் அழிவு வந்துவிட்டது! 3 இப்போதே உனக்கு அழிவு வந்துவிட்டது! நான் என்னுடைய கோபத்தை உன்மேல் கொட்டுவேன். உன்னுடைய நடத்தைக்கு ஏற்றபடி உனக்குத் தீர்ப்பு கொடுப்பேன். நீ செய்த அருவருப்பான காரியங்களுக்காக உன்னைத் தண்டிப்பேன். 4 உன்னைப் பார்த்து நான் பரிதாபப்பட மாட்டேன். உன்மேல் கரிசனை காட்ட மாட்டேன். நீ செய்த பாவங்களுக்குத் தக்க தண்டனை கொடுப்பேன். உன்னுடைய அருவருப்பான செயல்களின் விளைவுகளை நீ அனுபவிப்பாய். அப்போது, நான் யெகோவா என்று தெரிந்துகொள்வாய்.’
5 உன்னதப் பேரரசராகிய யெகோவா சொல்வது இதுதான்: ‘இதோ, ஆபத்து வருகிறது! இதுவரை வராத ஆபத்து வருகிறது! 6 அழிவு வருகிறது! அந்த அழிவு வந்தே தீரும்! அது திடீரென்று உன்மேல் வரும். இதோ, அது வருகிறது! 7 தேசத்தில் குடியிருக்கிறவனே, உனக்கு வேளை வந்துவிட்டது. அந்த நாளும் நேரமும் நெருங்கிவிட்டது. மலைகளிலே சந்தோஷ சத்தம் கேட்பதற்குப் பதிலாக அலறல் சத்தம்தான் கேட்கிறது.
8 இன்னும் கொஞ்ச நேரத்தில் நான் என்னுடைய கோபத்தை உன்மேல் கொட்டுவேன். அதை முழுமையாகக் கொட்டித் தீர்ப்பேன். உன்னுடைய நடத்தைக்கு ஏற்றபடி உனக்குத் தீர்ப்பு கொடுப்பேன். நீ செய்த அருவருப்பான காரியங்களுக்காக உன்னைத் தண்டிப்பேன். 9 உன்னைப் பார்த்து நான் பரிதாபப்பட மாட்டேன். உன்மேல் கரிசனை காட்ட மாட்டேன். நீ செய்த பாவங்களுக்குத் தக்க தண்டனை கொடுப்பேன். உன்னுடைய அருவருப்பான செயல்களின் விளைவுகளை நீ அனுபவிப்பாய். அப்போது, யெகோவாவாகிய நான்தான் உன்னைத் தண்டிக்கிறேன் என்று தெரிந்துகொள்வாய்.
10 இதோ, அந்த நாள் வருகிறது! இதோ, அது வந்துகொண்டிருக்கிறது! உனக்கு வேளை வந்துவிட்டது. பிரம்பு தயாராக இருக்கிறது. எதிரியின் அகங்காரம் அதிகமாகிவிட்டது. 11 நீ அக்கிரமம் செய்ததால், அந்தப் பிரம்பு உன்னை அடித்து நொறுக்கியிருக்கிறது. யாருமே தப்பிக்க முடியாது. எந்த ஆட்களினாலும் செல்வத்தினாலும் செல்வாக்கினாலும் அவர்களைக் காப்பாற்ற முடியாது. 12 அந்த நேரமும் நாளும் கண்டிப்பாக வரும். நிலத்தை வாங்குகிறவர்கள் சந்தோஷப்பட வேண்டாம், விற்கிறவர்களும் அழுது புலம்ப வேண்டாம்; ஏனென்றால், எல்லா ஜனங்கள்மேலும் என்னுடைய கோபம் பற்றியெரியும். 13 விற்கிறவர்கள் உயிர்தப்பினாலும் விற்ற நிலத்துக்குத் திரும்ப மாட்டார்கள். யாருமே திரும்ப மாட்டார்கள். ஏனென்றால், தரிசனம் மொத்த ஜனத்துக்கும் எதிரானது. கெட்டது செய்வதால் யாருமே தங்கள் உயிரைக் காப்பாற்றிக்கொள்ள மாட்டார்கள்.
14 எக்காளம் ஊதப்பட்டிருக்கிறது. எல்லாரும் தயாராக இருக்கிறார்கள். ஆனால், யாரும் போருக்குப் போகாமல் இருக்கிறார்கள். ஏனென்றால், மொத்த ஜனத்தின் மேலும் என் கோபம் பற்றியெரிகிறது. 15 வெளியே வாள் வெட்டிச் சாய்க்கிறது. உள்ளே கொள்ளைநோயும் பஞ்சமும் உயிரைப் பறிக்கிறது. வயலில் இருக்கிற எல்லாரும் வாளுக்குப் பலியாவார்கள். நகரத்தில் இருக்கிறவர்கள் பஞ்சத்துக்கும் கொள்ளைநோய்க்கும் பலியாவார்கள். 16 அவர்களில் உயிர்தப்பிக்கிறவர்கள் மலைகளுக்குப் போவார்கள். ஒவ்வொருவரும் தங்களுடைய குற்றத்தை நினைத்துப் பள்ளத்தாக்குகளில் உள்ள புறாக்களைப் போல முனகுவார்கள். 17 அவர்களுடைய கைகள் தளர்ந்துவிடும், முழங்கால்களில் நீர் வழிந்தோடும். 18 அவர்கள் துக்கத் துணி போட்டிருக்கிறார்கள். பயத்தில் நடுநடுங்குகிறார்கள். எல்லாரும் அவமானப்பட்டுப் போவார்கள், தங்களுடைய தலையை மொட்டை அடித்துக்கொள்வார்கள்.
19 அவர்கள் தங்களுடைய வெள்ளியை வீதிகளில் வீசிவிடுவார்கள். தங்கத்தைக் கண்டாலே அவர்களுக்கு வெறுப்பாக இருக்கும். யெகோவாவுடைய கடும் கோபத்தின் நாளில் அவர்களுடைய வெள்ளியோ தங்கமோ அவர்களைக் காப்பாற்றாது. அவை அவர்களைத் திருப்திப்படுத்தாது, அவர்களுடைய வயிற்றையும் நிரப்பாது. அவை அவர்களைப் பாவக்குழியில்தான் தள்ளியிருக்கின்றன. 20 அவர்கள் தங்களுடைய ஆபரணங்களின் அழகைப் பார்த்துப் பெருமைப்பட்டார்கள். அவற்றை வைத்து அருவருப்பான சிலைகளைச் செய்தார்கள். அதனால், அவற்றையே அவர்களுக்கு அருவருப்பானதாக ஆக்குவேன். 21 அவற்றை மற்ற தேசத்தாரின் கையிலும் கொள்ளையடிக்கிறவர்களின் கையிலும் கொடுத்துவிடுவேன். அவர்கள் அவற்றைத் தீட்டுப்படுத்துவார்கள்.
22 நான் அவர்களிடமிருந்து என் முகத்தைத் திருப்பிக்கொள்வேன். என்னுடைய மறைவான இடத்தை அவர்கள் தீட்டுப்படுத்துவார்கள். திருடர்கள் அங்கே நுழைந்து அதன் பரிசுத்தத்தைக் கெடுப்பார்கள்.
23 நீ சங்கிலியை தயார் செய். அநியாயமான தீர்ப்புகளால் தேசமெங்கும் ஜனங்கள் சாகிறார்கள். நகரமெங்கும் ஒரே வன்முறை. 24 ஜனங்களிலேயே மிகக் கொடூரமான ஜனங்களை நான் அவர்களுக்கு எதிராக வர வைப்பேன். அந்த ஜனங்கள் அவர்களுடைய வீடுகளைப் பறித்துக்கொள்வார்கள். பலம்படைத்தவர்களின் பெருமைக்கு நான் முடிவுகட்டுவேன். அவர்களுடைய பரிசுத்தமான இடங்கள் தீட்டுப்படுத்தப்படும். 25 வேதனையில் தவிக்கும்போது அவர்கள் சமாதானத்தைத் தேடுவார்கள், ஆனாலும் அது கிடைக்காது. 26 அழிவுக்குமேல் அழிவு வரும். செய்திக்குமேல் செய்தி வரும். தரிசனத்துக்காக ஜனங்கள் தீர்க்கதரிசியைத் தேடிப்போவார்கள். ஆனாலும், குருமார்கள் போதிக்க மாட்டார்கள், பெரியோர்கள் ஆலோசனை சொல்ல மாட்டார்கள். 27 ராஜா அழுது புலம்புவார். அதிகாரி மிகவும் பதற்றமாக இருப்பார். தேசத்து ஜனங்களுடைய கைகள் பயத்தில் நடுங்கும். அவர்களுடைய நடத்தைக்கு ஏற்றபடியே நான் அவர்களை நடத்துவேன். அவர்கள் மற்றவர்களை நியாயந்தீர்க்கிறபடியே நான் அவர்களை நியாயந்தீர்ப்பேன். அப்போது, நான் யெகோவா என்று அவர்கள் தெரிந்துகொள்வார்கள்.’”
