1 யெகோவா மறுபடியும் என்னிடம், 2 “மனிதகுமாரனே, இஸ்ரவேலின் மலைகளுக்கு நேராக உன்னுடைய முகத்தைத் திருப்பிக்கொண்டு, அவற்றுக்கு எதிராக இப்படித் தீர்க்கதரிசனம் சொல்: 3 ‘இஸ்ரவேலின் மலைகளே, உன்னதப் பேரரசராகிய யெகோவா சொல்லும் செய்தியைக் கேளுங்கள். தேவாதி தேவனாகிய யெகோவா மலைகளுக்கும் குன்றுகளுக்கும் ஓடைகளுக்கும் பள்ளத்தாக்குகளுக்கும் சொல்வது இதுதான்: “இதோ, நான் உங்களுக்கு எதிராக ஒரு வாளை அனுப்புவேன். உங்களுடைய ஆராதனை மேடுகளை அழிப்பேன். 4 உங்கள் பலிபீடங்கள் இடிக்கப்படும், உங்களுடைய தூபபீடங்கள் உடைக்கப்படும். கொல்லப்பட்ட ஜனங்களுடைய பிணங்களை உங்களுடைய அருவருப்பான சிலைகளுக்குமுன் வீசியெறிவேன். 5 இஸ்ரவேலர்களின் பிணங்களை அவர்களுடைய அருவருப்பான சிலைகளுக்குமுன் தூக்கி வீசுவேன். உங்கள் பலிபீடங்களைச் சுற்றி உங்களுடைய எலும்புகளைச் சிதறடிப்பேன். 6 உங்களுடைய எல்லா நகரங்களும் ஆராதனை மேடுகளும் சின்னாபின்னமாகும். உங்களுடைய பலிபீடங்கள் இடித்து நொறுக்கப்படும். உங்களுடைய அருவருப்பான சிலைகள் நாசமாகும். உங்களுடைய தூபபீடங்கள் உடைக்கப்படும். உங்கள் கைகளால் செய்த எல்லாமே அழிந்துபோகும். 7 ஜனங்கள் உங்கள் நடுவே வெட்டிச் சாய்க்கப்படுவார்கள். அப்போது, நான் யெகோவா என்று நீங்கள் தெரிந்துகொள்வீர்கள்.
8 ஆனால், கொஞ்சம் பேரை நான் விட்டுவைப்பேன். சிலர் வாளுக்குத் தப்பி மற்ற தேசங்களுக்குச் சிதறிப்போவார்கள். 9 தப்பிக்கிறவர்கள் தாங்கள் பிடித்துச் செல்லப்பட்ட தேசங்களில் என்னை நினைத்துப் பார்ப்பார்கள். அவர்கள் எனக்குத் துரோகம் செய்தபோதும் அருவருப்பான சிலைகளை ஆசையோடு வணங்கியபோதும் என் நெஞ்சம் எந்தளவுக்கு வேதனைப்பட்டிருக்கும் என்று புரிந்துகொள்வார்கள். தாங்கள் செய்த எல்லா அக்கிரமங்களையும் அருவருப்புகளையும் நினைத்து வெட்கப்படுவார்கள், தங்களையே வெறுப்பார்கள். 10 அப்போது, நான் யெகோவா என்றும், இந்தத் தண்டனைகளைப் பற்றி நான் அவர்களை எச்சரித்தது பொய் அல்ல என்றும் அவர்கள் தெரிந்துகொள்வார்கள்.”’
11 உன்னதப் பேரரசராகிய யெகோவா சொல்வது இதுதான்: ‘உன்னுடைய கைகளை அடித்து, காலைத் தரையில் ஓங்கித் தட்டி, இஸ்ரவேல் ஜனங்கள் செய்த எல்லா அக்கிரமங்களுக்காகவும் அருவருப்புகளுக்காகவும் அழுது புலம்பு. அவர்கள் வாளினாலும் பஞ்சத்தினாலும் கொள்ளைநோயினாலும் சாவார்கள். 12 தூரத்தில் இருக்கிறவர்கள் கொள்ளைநோயினால் சாவார்கள், பக்கத்தில் இருக்கிறவர்கள் வாளால் சாவார்கள். இவற்றிலிருந்து தப்பிக்கிறவர்கள் பஞ்சத்துக்குப் பலியாவார்கள். நான் அவர்கள்மேல் என் கோபத்தைக் கொட்டித் தீர்ப்பேன். 13 கொல்லப்பட்டவர்களுடைய பிணங்கள் அவர்களுடைய அருவருப்பான சிலைகளுக்கு முன்பாகக் கிடக்கும். பலிபீடங்களைச் சுற்றிலும், உயர்ந்த குன்றுகளிலும், மலை உச்சிகளிலும், அடர்த்தியான மரங்களின் கீழும், பெரிய மரங்களின் கீழும், அருவருப்பான சிலைகளைப் பிரியப்படுத்துவதற்காக வாசனையுள்ள பலிகளை அவர்கள் செலுத்திய மற்ற எல்லா இடங்களிலும் பிணங்கள் கிடக்கும். அதைப் பார்க்கும்போது நான் யெகோவா என்று தெரிந்துகொள்வார்கள். 14 நான் அவர்களைத் தண்டித்து அவர்களுடைய தேசத்தைப் பாழாக்குவேன். அவர்கள் குடியிருக்கிற எல்லா இடங்களும் திப்லாவுக்குப் பக்கத்தில் இருக்கிற வனாந்தரத்தைவிட வெறுமையாக ஆகிவிடும். அப்போது, நான் யெகோவா என்று அவர்கள் தெரிந்துகொள்வார்கள்’” என்று சொன்னார்.
