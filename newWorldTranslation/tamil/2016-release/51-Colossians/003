1 ஆனாலும், நீங்கள் கிறிஸ்துவோடு உயிர்த்தெழுப்பப்பட்டவர்கள் என்றால், கடவுளுடைய வலது பக்கத்தில் அவர் உட்கார்ந்திருக்கிற இடத்துக்குரிய காரியங்களையே, அதாவது பரலோகத்துக்குரிய காரியங்களையே, தொடர்ந்து தேடுங்கள். 2 பூமிக்குரிய காரியங்கள் மீதல்ல, பரலோகத்துக்குரிய காரியங்கள் மீதே உங்கள் மனதைப் பதிய வையுங்கள். 3 ஏனென்றால், நீங்கள் இறந்துபோனீர்கள்; கடவுளுடைய விருப்பத்தின்படி உங்கள் வாழ்வு கிறிஸ்துவின் கையில் இருக்கிறது. 4 நமக்கு வாழ்வு தரும் கிறிஸ்து வெளிப்படுத்தப்படும்போது, நீங்களும் அவரோடு மகிமையுடன் வெளிப்படுத்தப்படுவீர்கள்.
5 அதனால், பாலியல் முறைகேடு, அசுத்தமான நடத்தை, கட்டுக்கடங்காத காமப்பசி, கெட்ட ஆசை, சிலை வழிபாட்டுக்குச் சமமான பேராசை ஆகியவற்றைத் தூண்டுகிற உங்களுடைய உடல் உறுப்புகளை அழித்துப்போடுங்கள். 6 இப்படிப்பட்ட காரியங்களைச் செய்கிறவர்கள்மீது கடவுளுடைய கடும் கோபம் வரப்போகிறது. 7 ஒருகாலத்தில் நீங்களும் இப்படிப்பட்ட காரியங்களைச் செய்துவந்தீர்கள். 8 இப்போதோ கடும் கோபம், சினம், கெட்ட குணம், பழிப்பேச்சு ஆகிய எல்லாவற்றையும் அடியோடு விட்டுவிடுங்கள்; ஆபாசமான பேச்சு உங்கள் வாயிலிருந்து ஒருபோதும் வரக் கூடாது. 9 ஒருவரிடம் ஒருவர் பொய் சொல்லாதீர்கள். பழைய சுபாவத்தையும் அதற்குரிய பழக்கவழக்கங்களையும் களைந்துபோட்டு, 10 கடவுள் தருகிற புதிய சுபாவத்தை அணிந்துகொள்ளுங்கள்; அதாவது, திருத்தமான அறிவின் மூலம் உங்கள் சுபாவத்தைக் கடவுளுடைய சாயலுக்கு ஏற்றபடி புதிதாக்கிக்கொண்டே இருங்கள். 11 இந்த விஷயத்தில் கிரேக்கர் என்றோ, யூதர் என்றோ, விருத்தசேதனம் செய்தவர் என்றோ, விருத்தசேதனம் செய்யாதவர் என்றோ, அன்னியர் என்றோ, சீத்தியர் என்றோ, அடிமை என்றோ, சுதந்திரமானவர் என்றோ எந்த வேறுபாடும் இல்லை. கிறிஸ்துதான் எல்லாருக்குள்ளும் எல்லாமுமாக இருக்கிறார்.
12 கடவுளால் தேர்ந்தெடுக்கப்பட்டு அவருக்குப் பரிசுத்தமானவர்களாகவும் அன்பானவர்களாகவும் இருக்கிற நீங்கள், கனிவான பாசத்தையும் கரிசனையையும் கருணையையும் மனத்தாழ்மையையும் சாந்தத்தையும் பொறுமையையும் காட்டுங்கள். 13 ஒருவர்மேல் ஒருவருக்கு ஏதாவது மனக்குறை இருந்தால், ஒருவரை ஒருவர் பொறுத்துக்கொள்ளுங்கள், தாராளமாக மன்னியுங்கள். யெகோவா உங்களைத் தாராளமாக மன்னித்ததுபோல் நீங்களும் ஒருவரை ஒருவர் மன்னியுங்கள். 14 இவை எல்லாவற்றுக்கும் மேலாக அன்பைக் காட்டுங்கள். எல்லாரையும் பரிபூரணமாக இணைப்பது அன்புதான்.
15 கிறிஸ்து தருகிற சமாதானம் உங்கள் இதயங்களில் ஆட்சி செய்யட்டும். ஏனென்றால், இதற்காகத்தான் நீங்கள் ஒரே உடலாக ஆகும்படி அழைக்கப்பட்டீர்கள்; இதற்கு நன்றியுள்ளவர்களாக இருப்பதைக் காட்டுங்கள். 16 கிறிஸ்துவின் போதனை உங்களுக்குள் நிறைவாக இருந்து, எல்லா ஞானத்தையும் கொடுக்கட்டும். சங்கீதங்களாலும் புகழ் பாடல்களாலும் நன்றியோடு பாடப்படுகிற பக்திப்பாடல்களாலும் ஒருவருக்கொருவர் கற்றுக்கொடுத்து உற்சாகப்படுத்திக்கொண்டே இருங்கள். உங்கள் இதயத்திலிருந்து யெகோவாவை புகழ்ந்து பாடிக்கொண்டே இருங்கள். 17 நீங்கள் எதைச் சொன்னாலும் எதைச் செய்தாலும், எல்லாவற்றையும் நம் எஜமானாகிய இயேசுவின் பெயரில் செய்து, பரலோகத் தகப்பனாகிய கடவுளுக்கு அவர் மூலம் நன்றி சொல்லுங்கள்.
18 மனைவிகளே, உங்கள் கணவருக்குக் கட்டுப்பட்டு நடங்கள்; இதுவே நம் எஜமானைப் பின்பற்றுகிறவர்களுக்கு ஏற்றது. 19 கணவர்களே, உங்கள் மனைவிமேல் எப்போதும் அன்பு காட்டுங்கள், அவளிடம் கடுகடுப்பாக நடந்துகொள்ளாதீர்கள். 20 பிள்ளைகளே, உங்கள் அப்பாவுக்கும் அம்மாவுக்கும் எல்லா விஷயத்திலும் கீழ்ப்படிந்து நடங்கள். இதுதான் நம் எஜமானுக்குப் பிரியமானது. 21 அப்பாக்களே, உங்கள் பிள்ளைகளுக்கு எரிச்சல் உண்டாக்காதீர்கள்; அவர்கள் சோர்ந்துபோவார்கள். 22 அடிமைகளே, இந்த உலகத்தில் இருக்கிற உங்கள் எஜமான்களுக்கு எல்லா விஷயத்திலும் கீழ்ப்படிந்து நடங்கள்; மனிதர்களைப் பிரியப்படுத்துவதற்காக, அவர்கள் பார்க்கும்போது மட்டும் வேலை செய்யாமல், யெகோவாவுக்கு பயந்து உண்மை மனதோடு வேலை செய்யுங்கள். 23 நீங்கள் எதைச் செய்தாலும், அதை மனிதர்களுக்காகச் செய்யாமல், யெகோவாவுக்காக முழு மூச்சோடு செய்யுங்கள். 24 அதன் பலனாக யெகோவாவிடமிருந்து ஆஸ்தி கிடைக்கும் என்பது உங்களுக்குத் தெரியும், இல்லையா? எஜமானாகிய கிறிஸ்துவுக்கு அடிமைகளாக வேலை செய்யுங்கள். 25 தவறு செய்கிறவன் தான் செய்த தவறுக்குத் தகுந்த கூலியை நிச்சயம் பெறுவான்; இதில் எந்தப் பாரபட்சமும் கிடையாது.
