1 எஜமான்களே, உங்களுக்கும் ஒரு எஜமான் பரலோகத்தில் இருக்கிறார் என்பதை மனதில் வைத்து, உங்கள் அடிமைகளிடம் நீதியோடும் நியாயத்தோடும் நடந்துகொள்ளுங்கள்.
2 விழிப்போடும் நன்றியோடும் விடாமல் ஜெபம் செய்யுங்கள். 3 அதேசமயம், கிறிஸ்துவைப் பற்றிய பரிசுத்த ரகசியத்தை அறிவிப்பதற்கான வாய்ப்பு என்ற கதவைக் கடவுள் எங்களுக்குத் திறக்க வேண்டும் என்று எங்களுக்காகவும் ஜெபம் செய்யுங்கள்; சொல்லப்போனால், அந்த ரகசியத்தின் காரணமாகத்தான் நான் கைதியாக இருக்கிறேன். 4 நான் அந்த ரகசியத்தைத் தெளிவாக அறிவிக்க வேண்டிய விதத்தில் அறிவிப்பதற்காக ஜெபம் செய்யுங்கள்.
5 சபைக்கு வெளியே இருப்பவர்களிடம் ஞானமாக நடந்துகொள்ளுங்கள்; உங்கள் நேரத்தை மிக நன்றாகப் பயன்படுத்திக்கொள்ளுங்கள். 6 உங்கள் பேச்சு எப்போதும் கனிவாகவும் சுவையாகவும் இருக்க வேண்டும். அப்போதுதான், ஒவ்வொருவருக்கும் எப்படிப் பதில் சொல்ல வேண்டும் என்பதைத் தெரிந்திருப்பீர்கள்.
7 என் அன்புச் சகோதரரும் நம் எஜமானுடைய சேவையில் உண்மையுள்ள ஊழியரும் என் சக அடிமையுமான தீகிக்கு என்னைப் பற்றிய எல்லா விஷயங்களையும் உங்களிடம் சொல்வார். 8 நாங்கள் எப்படி இருக்கிறோம் என்பதைப் பற்றி உங்களிடம் சொல்வதற்கும், உங்கள் இதயங்களுக்கு ஆறுதல் அளிப்பதற்கும் அவரை உங்களிடம் அனுப்பி வைக்கிறேன். 9 உங்களில் ஒருவராகவும் நம்பிக்கைக்குரிய அன்புச் சகோதரராகவும் இருக்கிற ஒநேசிமுவையும் அவரோடு அனுப்பி வைக்கிறேன்; இங்கே நடக்கிற எல்லாவற்றையும் அவர்கள் உங்களிடம் சொல்வார்கள்.
10 என்னுடைய சக கைதியான அரிஸ்தர்க்கு உங்களுக்கு வாழ்த்துச் சொல்கிறார்; பர்னபாவின் ஒன்றுவிட்ட சகோதரராகிய மாற்குவும் வாழ்த்துச் சொல்கிறார் (இவர் உங்களிடம் வந்தால் அன்பாக ஏற்றுக்கொள்ளும்படி உங்களுக்கு ஆலோசனை கொடுக்கப்பட்டது); 11 யுஸ்து என்ற இயேசுவும் உங்களுக்கு வாழ்த்துச் சொல்கிறார்; விருத்தசேதனம் செய்யப்பட்ட இவர்கள் மட்டும்தான் கடவுளுடைய அரசாங்கத்துக்காக உழைக்கிற என் சக வேலையாட்களாக இருக்கிறார்கள்; எனக்கு மிகவும் ஆறுதலாகவும் இருக்கிறார்கள். 12 உங்களில் ஒருவராகவும் கிறிஸ்து இயேசுவின் அடிமையாகவும் இருக்கிற எப்பாப்பிரா உங்களுக்கு வாழ்த்துச் சொல்கிறார். நீங்கள் முதிர்ச்சி அடைந்தவர்களாகவும் கடவுளுக்கு விருப்பமான எல்லாவற்றிலும் உறுதியான நம்பிக்கை உள்ளவர்களாகவும் கடைசிவரை நிலைத்து நிற்க வேண்டும் என்று உங்களுக்காக எப்போதும் அவர் ஊக்கமாக ஜெபம் செய்கிறார். 13 உங்களுக்காகவும் லவோதிக்கேயாவில் இருக்கிறவர்களுக்காகவும் எராப்போலியில் இருக்கிறவர்களுக்காகவும் இவர் மிகக் கடினமாக உழைக்கிறார்; இதற்கு நானே சாட்சி.
14 அன்பான மருத்துவர் லூக்காவும், அவரோடு சேர்ந்து தேமாவும் உங்களுக்கு வாழ்த்துச் சொல்கிறார்கள். 15 லவோதிக்கேயாவில் இருக்கிற சகோதரர்களுக்கும் நிம்பாவுக்கும் அவள் வீட்டில் கூடுகிற சபைக்கும் என் வாழ்த்தைச் சொல்லுங்கள். 16 இந்தக் கடிதம் உங்களிடம் வாசிக்கப்பட்ட பின்பு, லவோதிக்கேயா சபையிலும் வாசிக்கப்படுவதற்கு ஏற்பாடு செய்யுங்கள். அதேபோல், லவோதிக்கேயாவிலிருந்து வரும் கடிதத்தை நீங்களும் வாசியுங்கள். 17 “எஜமானுடைய சீஷனாக நீ பெற்றிருக்கிற ஊழியத்தை நிறைவேற்றுவதற்கு எப்போதும் கவனமாக இரு” என்று அர்க்கிப்புவிடம் சொல்லுங்கள்.
18 பவுலாகிய நான் என் கைப்பட எழுதி உங்களுக்கு வாழ்த்துச் சொல்கிறேன். நான் கைதியாக இருக்கிறேன் என்பதை எப்போதும் ஞாபகத்தில் வைத்துக்கொள்ளுங்கள். கடவுளுடைய அளவற்ற கருணை உங்கள்மேல் இருக்கட்டும்.
