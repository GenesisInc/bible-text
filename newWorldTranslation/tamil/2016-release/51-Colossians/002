1 உங்களுக்காகவும் லவோதிக்கேயாவில் இருப்பவர்களுக்காகவும் என்னை நேரில் பார்க்காத எல்லாருக்காகவும் நான் எந்தளவு பாடுபடுகிறேன் என்பதை நீங்கள் புரிந்துகொள்ள வேண்டும் என்று ஆசைப்படுகிறேன். 2 அவர்களுடைய இதயங்களுக்கு ஆறுதல் கிடைக்க வேண்டும் என்றும், அவர்கள் எல்லாரும் அன்பினால் ஒன்றாக இணைக்கப்பட வேண்டும் என்றும் ஆசைப்படுகிறேன். அப்போதுதான், அவர்கள் எல்லாருக்கும் ஒப்பற்ற ஆசீர்வாதம் கிடைக்கும், அதாவது சத்தியத்தைத் தெளிவாகப் புரிந்துகொண்டோம் என்ற முழு நம்பிக்கை கிடைக்கும்; அதோடு, கடவுளுடைய பரிசுத்த ரகசியமாகிய கிறிஸ்துவைப் பற்றிய திருத்தமான அறிவு கிடைக்கும். 3 ஞானம், அறிவு ஆகிய பொக்கிஷங்களெல்லாம் அவருக்குள் பத்திரமாக மறைத்து வைக்கப்பட்டிருக்கின்றன. 4 சாமர்த்தியமாகப் பேசி யாரும் உங்களை ஏமாற்றிவிடக் கூடாது என்பதற்காக இதைச் சொல்கிறேன். 5 உடலால் நான் உங்களோடு இல்லையென்றாலும், உள்ளத்தால் உங்களோடு இருந்து, உங்கள் மத்தியில் இருக்கிற ஒழுங்கையும் கிறிஸ்துவின் மேல் நீங்கள் வைத்திருக்கிற உறுதியான விசுவாசத்தையும் பார்த்து சந்தோஷப்படுகிறேன்.
6 அதனால், நம் எஜமானாகிய கிறிஸ்து இயேசுவை எப்படி ஏற்றுக்கொண்டீர்களோ, அப்படியே அவரோடு தொடர்ந்து ஒன்றுபட்டு நடங்கள். 7 உங்களுக்குக் கற்றுக்கொடுக்கப்பட்டபடியே, அவரில் வேரூன்றியவர்களாகவும், அவர்மேல் கட்டப்படுகிறவர்களாகவும், விசுவாசத்தில் பலப்படுகிறவர்களாகவும் இருங்கள்; கடவுளுக்கு எப்போதும் நன்றி சொல்லுங்கள்.
8 தத்துவங்கள் மூலமாகவும் வஞ்சனையான வீண் கருத்துகள் மூலமாகவும் ஒருவனும் உங்களை அடிமையாக பிடித்துக்கொண்டு போகாதபடி எச்சரிக்கையாக இருங்கள். அவை மனித பாரம்பரியங்களையும் இந்த உலகத்தின் அடிப்படைக் காரியங்களையும்தான் சார்ந்திருக்கின்றன, கிறிஸ்துவின் போதனைகளைச் சார்ந்தில்லை. 9 ஏனென்றால், அவரிடம்தான் தெய்வீகப் பண்புகள் முழு நிறைவாகக் குடிகொண்டிருக்கின்றன. 10 அதனால், எல்லா அரசாங்கங்களுக்கும் அதிகாரங்களுக்கும் தலையாக இருக்கிற அவர் மூலம் உங்களுக்கு எல்லாமே நிறைவாகக் கிடைத்திருக்கிறது. 11 நீங்கள் கிறிஸ்துவோடு இணைந்திருப்பதால் மனித கைகளால் செய்யப்படாத விருத்தசேதனத்தைச் செய்துகொண்டீர்கள்; பாவமுள்ள சதையைக் களைந்து, கிறிஸ்துவுக்குரிய விருத்தசேதனத்தைச் செய்துகொண்டீர்கள். 12 அவருக்குள் ஞானஸ்நானம் பெற்ற நீங்கள் அவரோடு அடக்கம் செய்யப்பட்டீர்கள். அதோடு, அவரை உயிர்த்தெழுப்பிய கடவுளுடைய வல்லமையில் விசுவாசம் வைத்ததால் அவரோடு இணைந்தவர்களாக அவரோடு உயிர்த்தெழுப்பப்பட்டீர்கள்.
13 அதுமட்டுமல்ல, குற்றங்கள் செய்ததன் காரணமாகவும் விருத்தசேதனம் செய்துகொள்ளாததன் காரணமாகவும் நீங்கள் செத்த நிலையில் இருந்தபோதிலும், கடவுள் உங்களை அவரோடு உயிர்ப்பித்தார். நம்முடைய எல்லா குற்றங்களையும் தயவாக மன்னித்தார். 14 அதோடு, ஆணைகள் அடங்கியதும் நமக்கு விரோதமாக எழுதப்பட்டதுமான திருச்சட்டத்தைத் துடைத்தழித்தார்; அதைச் சித்திரவதைக் கம்பத்தில் வைத்து ஆணியடித்து நம் மத்தியிலிருந்து நீக்கிவிட்டார். 15 இதன் மூலம், ஆட்சியாளர்களையும் அதிகாரிகளையும் அவர் நிர்வாணக் கோலமாக்கி, வெற்றி ஊர்வலத்தில் எல்லாருக்கும் முன்பாக அவர்களைக் கைதிகளாக இழுத்துக்கொண்டு போனார்.
16 அதனால், சாப்பிடுவது குடிப்பது பற்றியோ, பண்டிகை நாள், மாதப்பிறப்பு, ஓய்வுநாள் ஆகியவற்றை அனுசரிக்காமல் இருப்பது பற்றியோ ஒருவனும் உங்களைக் குற்றப்படுத்தாமல் இருக்கட்டும். 17 ஏனென்றால், அவை வரப்போகிற காரியங்களின் நிழல் மட்டுமே, கிறிஸ்துதான் நிஜம். 18 போலியான தாழ்மையையும் தேவதூதர்களின் வழிபாட்டையும் விரும்புகிற எவனும், உங்களுக்குப் பரிசு கிடைக்காமல் செய்துவிட அனுமதிக்காதீர்கள்; அப்படிப்பட்டவன் தான் பார்த்த தரிசனங்களை வைத்து “நிலைநிற்கை எடுக்கிறான்”; உலகச் சிந்தையால் வீண் பெருமைகொள்கிறான். 19 தலையாக இருப்பவரை உறுதியாகப் பிடித்துக்கொள்ளாமல் இருக்கிறான்; ஆனால் அவரால்தான் முழு உடலும் மூட்டுகளாலும் தசைநார்களாலும் ஒன்றாக இணைக்கப்பட்டு, ஊட்டம் பெற்று, கடவுள் வளரச் செய்கிறபடி வளர்ந்துவருகிறது.
20 இந்த உலகத்தின் அடிப்படைக் காரியங்களைப் பொறுத்தவரை நீங்கள் கிறிஸ்துவோடு இறந்திருந்தால், இன்னும் ஏன் இந்த உலகத்தின் பாகமானவர்களைப் போல் வாழ்ந்து வருகிறீர்கள்? 21 உதாரணத்துக்கு, “எடுக்காதே, ருசிக்காதே, தொடாதே” என்ற விதிமுறைகளுக்கு ஏன் கட்டுப்பட்டு நடக்கிறீர்கள்? 22 இவையெல்லாம், பயன்படுத்தியவுடன் அழிந்துபோகிற பொருள்களைப் பற்றிய விதிமுறைகள்தான். இவை மனிதர்களுடைய கட்டளைகளாகவும் போதனைகளாகவும்தான் இருக்கின்றன. 23 இப்படிப்பட்ட விதிமுறைகள், இஷ்டப்படி வழிபடுவதையும் போலியாகத் தாழ்மை காட்டுவதையும் உடலை வருத்திக்கொள்வதையும் ஞானமானவைபோல் தோன்ற வைப்பது உண்மைதான். இருந்தாலும், பாவ ஆசைகளை எதிர்த்துப் போராட இவை எந்த விதத்திலும் உதவாது.
