1 தீருவின் ராஜாவாகிய ஈராம் தாவீதிடம் தூதுவர்களை அனுப்பினார்; அதோடு, தாவீதுக்கு ஓர் அரண்மனை கட்டுவதற்காக தேவதாரு மரங்களையும் கொத்தனார்களையும் தச்சர்களையும் அனுப்பிவைத்தார். 2 இஸ்ரவேல்மீது தன்னுடைய ஆட்சியை யெகோவாதான் வலுப்படுத்தினார் என்பதையும், அவருடைய மக்களாகிய இஸ்ரவேலர்களுக்காகத் தன்னுடைய ஆட்சியை அவர்தான் மிகவும் உயர்த்தினார் என்பதையும் தாவீது புரிந்துகொண்டார்.
3 தாவீது எருசலேமில் இருந்தபோது நிறைய மனைவிகளைச் சேர்த்துக்கொண்டார். அவருக்கு நிறைய மகன்களும் மகள்களும் பிறந்தார்கள். 4 எருசலேமில் அவருக்குப் பிறந்த பிள்ளைகளின் பெயர்கள்: சம்முவா, சோபாப், நாத்தான், சாலொமோன், 5 இப்பார், எலிசூவா, எல்பெலேத், 6 நோகா, நெப்பேக், யப்பியா, 7 எலிஷாமா, பெலியாதா, எலிப்பேலேத்.
8 தாவீது இஸ்ரவேல் முழுவதுக்கும் ராஜாவாக அபிஷேகம் செய்யப்பட்டதை பெலிஸ்தியர்கள் கேள்விப்பட்டபோது, அவரைத் தேடிக் கண்டுபிடிப்பதற்காக அவர்கள் எல்லாரும் வந்தார்கள். இது தாவீதின் காதுக்கு எட்டியதும், அவர்களோடு போர் செய்யப் புறப்பட்டுப் போனார். 9 பெலிஸ்தியர்கள் வந்து ரெப்பாயீம் பள்ளத்தாக்கில் குடியிருந்தவர்கள்மீது திடீர்த் தாக்குதல் நடத்திக்கொண்டிருந்தார்கள். 10 அப்போது தாவீது கடவுளிடம், “நான் இந்த பெலிஸ்தியர்களோடு போர் செய்யப் போகலாமா? அவர்களை என் கையில் கொடுப்பீர்களா?” என்று விசாரித்தார். அதற்கு யெகோவா, “போ, அவர்களை நிச்சயம் உன் கையில் கொடுப்பேன்” என்று சொன்னார். 11 அதனால் தாவீது பாகால்-பிராசீமுக்குப் போய், பெலிஸ்தியர்களை வெட்டி வீழ்த்தினார். அப்போது, “சீறிப்பாயும் வெள்ளம்போல் உண்மைக் கடவுள் என் எதிரிகளை அழித்துப்போட்டார், என் மூலம் இதைச் செய்தார்” என்று சொன்னார். அதனால், அந்த இடத்துக்கு பாகால்-பிராசீம் என்று பெயர் வைத்தார்கள். 12 பெலிஸ்தியர்கள் தங்களுடைய சிலைகளை அங்கேயே போட்டுவிட்டு ஓடிவிட்டார்கள். அவற்றை எரித்துப்போடச் சொல்லி தாவீது கட்டளையிட்டார், அதன்படியே வீரர்கள் அவற்றை எரித்துப்போட்டார்கள்.
13 பின்பு, பள்ளத்தாக்கில் குடியிருந்தவர்கள்மீது பெலிஸ்தியர்கள் மறுபடியும் திடீர்த் தாக்குதல் நடத்தினார்கள். 14 தாவீது மறுபடியும் உண்மைக் கடவுளிடம் விசாரித்தார்; அதற்கு அவர், “நீ அவர்களை நேரடியாக எதிர்த்துப் போகாதே. பின்பக்கமாகச் சுற்றிப்போய் பேக்கா புதர்ச்செடிகளுக்குப் பின்னால் ஒளிந்துகொள். பின்பு, வெளியே வந்து அவர்களோடு போர் செய். 15 படைகள் அணிவகுத்து வருகிற சத்தம் பேக்கா புதர்ச்செடிகளுக்கு மேலே கேட்கும்போது உடனே தாக்கு. ஏனென்றால், பெலிஸ்தியர்களின் படையைத் தாக்குவதற்கு உண்மைக் கடவுள் உனக்கு முன்னால் போயிருப்பார்” என்று சொன்னார். 16 உண்மைக் கடவுள் கட்டளையிட்டபடியே தாவீது செய்தார். பெலிஸ்திய வீரர்களை கிபியோன்முதல் கேசேர்வரை தாவீதின் வீரர்கள் வெட்டி வீழ்த்தினார்கள். 17 தாவீதின் புகழ் எல்லா தேசங்களுக்கும் பரவியது. எல்லா தேசத்து மக்களும் அவரைப் பார்த்துப் பயந்து நடுங்கும்படி யெகோவா செய்தார்.
