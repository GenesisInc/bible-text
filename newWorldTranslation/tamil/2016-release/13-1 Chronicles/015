1 பின்பு, ‘தாவீதின் நகரத்தில்’ தனக்காக நிறைய அரண்மனைகளை தாவீது கட்டினார்; உண்மைக் கடவுளின் பெட்டியை வைக்க இடம் ஒதுக்கி அதற்கு ஒரு கூடாரத்தைப் போட்டார். 2 அப்போது அவர், “லேவியர்களைத் தவிர வேறு யாரும் உண்மைக் கடவுளின் பெட்டியைச் சுமக்கக் கூடாது. யெகோவாவின் பெட்டியைச் சுமப்பதற்கும் அவருக்கு என்றென்றும் சேவை செய்வதற்கும் அவர்களைத்தான் யெகோவா தேர்ந்தெடுத்திருக்கிறார்” என்று சொன்னார். 3 பின்பு, யெகோவாவின் பெட்டிக்காகத் தான் தயார் செய்திருந்த இடத்துக்கு அதைக் கொண்டுவர இஸ்ரவேலர்கள் எல்லாரையும் தாவீது எருசலேமில் ஒன்றுகூட்டினார்.
4 ஆரோனின் வம்சத்தில் வந்தவர்களையும் மற்ற லேவியர்களையும் தாவீது ஒன்றுகூட்டினார். 5 கோகாத்தியர்களில் தலைவர் ஊரியேலும் அவருடைய சகோதரர்கள் 120 பேரும் வந்தார்கள்; 6 மெராரியர்களில் தலைவர் அசாயாவும் அவருடைய சகோதரர்கள் 220 பேரும் வந்தார்கள்; 7 கெர்சோமியர்களில் தலைவர் யோவேலும் அவருடைய சகோதரர்கள் 130 பேரும் வந்தார்கள்; 8 எலிசாப்பான் வம்சத்தில் தலைவர் செமாயாவும் அவருடைய சகோதரர்கள் 200 பேரும் வந்தார்கள்; 9 எப்ரோன் வம்சத்தில் தலைவர் ஏலியேலும் அவருடைய சகோதரர்கள் 80 பேரும் வந்தார்கள்; 10 ஊசியேல் வம்சத்தில் தலைவர் அம்மினதாபும் அவருடைய சகோதரர்கள் 112 பேரும் வந்தார்கள்; 11 பின்பு, குருமார்களான சாதோக்கையும் அபியத்தாரையும் லேவியர்களான ஊரியேல், அசாயா, யோவேல், செமாயா, ஏலியேல், அம்மினதாப் ஆகியோரையும் தாவீது வரவழைத்தார். 12 அவர்களிடம், “நீங்கள்தான் லேவி வம்சத்தைச் சேர்ந்த குடும்பத் தலைவர்கள்; அதனால், நீங்களும் உங்களுடைய சகோதரர்களும் உங்களைப் புனிதப்படுத்திக்கொண்டு, நான் தயார்செய்த இடத்துக்கு இஸ்ரவேலின் கடவுளாகிய யெகோவாவின் பெட்டியை எடுத்துக்கொண்டு வாருங்கள். 13 முதல் தடவை, அந்தப் பெட்டியை நீங்கள் சுமந்துகொண்டு வராததால் நம் கடவுளாகிய யெகோவா பயங்கர கோபமடைந்து நம்மைத் தாக்கினார். ஏனென்றால், நாம் சரியான முறையைத் தெரிந்துகொள்ள முயற்சி செய்யாமல் இருந்துவிட்டோம்” என்று சொன்னார். 14 அதனால், இஸ்ரவேலின் கடவுளாகிய யெகோவாவின் பெட்டியை எடுத்துவருவதற்காக, குருமார்களும் லேவியர்களும் தங்களைப் புனிதப்படுத்திக்கொண்டார்கள்.
15 பின்பு, உண்மைக் கடவுளின் பெட்டியில் செருகப்பட்டிருந்த கம்புகளை லேவியர்கள் தங்களுடைய தோள்களில் வைத்து அந்தப் பெட்டியைச் சுமந்துகொண்டு போனார்கள். மோசே மூலம் யெகோவா கொடுத்த கட்டளையின்படியே செய்தார்கள். 16 தாவீது லேவியர்களின் தலைவர்களிடம், “யாழ்களையும் மற்ற நரம்பிசைக் கருவிகளையும் வாசித்து, ஜால்ராக்களைத் தட்டி, சந்தோஷமாகப் பாடுவதற்காக உங்கள் சகோதரர்களான பாடகர்களை நியமியுங்கள்” என்று சொன்னார்.
17 அதனால், யோவேலின் மகன் ஏமானையும் அவருடைய சகோதரர்களில் பெரகியாவின் மகன் ஆசாப்பையும், தங்கள் சகோதரர்களான மெராரியர்களில் குஷாயாவின் மகன் ஏத்தானையும் லேவியர்கள் நியமித்தார்கள். 18 சகரியா, பென், யாசியேல், செமிரமோத், யெகியேல், உன்னி, எலியாப், பெனாயா, மாசெயா, மத்தித்தியா, எலிப்பெலேகு, மிக்னேயா, வாயிற்காவலர்களான ஓபேத்-ஏதோம், எயியேல் ஆகிய தங்கள் சகோதரர்களை இரண்டாவது பிரிவாக நியமித்தார்கள். 19 பாடகர்களான ஏமான், ஆசாப், ஏத்தான் ஆகியோரை செம்பு ஜால்ராக்களைத் தட்டி ஓசையெழுப்ப நியமித்தார்கள். 20 சகரியா, ஆஸியேல், செமிரமோத், யெகியேல், உன்னி, எலியாப், மாசெயா, பெனாயா ஆகியோர் நரம்பிசைக் கருவிகளை அல்மோத் இசையில் வாசித்தார்கள். 21 மத்தித்தியா, எலிப்பெலேகு, மிக்னேயா, ஓபேத்-ஏதோம், எயியேல், அசசியா ஆகியோர் செமினீத் இசையில் யாழ் இசைத்தார்கள், இவர்கள் இசைக் குழுவின் தலைவர்களாக இருந்தார்கள். 22 பெட்டியைச் சுமக்கும் பொறுப்பை லேவியர்களின் தலைவரான கெனானியா மேற்பார்வை செய்தார்; ஏனென்றால், அந்த வேலையில் அவர் திறமைசாலியாக இருந்தார். 23 பெரகியாவும் எல்க்கானாவும் பெட்டியைக் காவல்காத்தார்கள். 24 குருமார்களான ஷெபனியா, யொஷபாத், நெதனெயேல், அமாசாய், சகரியா, பெனாயா, எலியேசர் ஆகியோர் உண்மைக் கடவுளின் பெட்டிக்கு முன்னால் எக்காளங்களைச் சத்தமாக ஊதினார்கள்; ஓபேத்-ஏதோமும் எகியாவும்கூட பெட்டியைக் காவல்காத்தார்கள்.
25 ஓபேத்-ஏதோமின் வீட்டிலிருந்து யெகோவாவின் ஒப்பந்தப் பெட்டியைக் கொண்டுவர தாவீதும் இஸ்ரவேல் பெரியோர்களும் ஆயிரம் வீரர்களுக்குத் தலைவர்களும் சந்தோஷமாகப் போனார்கள். 26 ஒப்பந்தப் பெட்டியைச் சுமந்துவந்த லேவியர்களுக்கு உண்மைக் கடவுளான யெகோவா உதவி செய்ததால் ஏழு இளம் காளைகளையும் ஏழு செம்மறியாட்டுக் கடாக்களையும் பலியிட்டார்கள். 27 தாவீதும், பெட்டியைச் சுமந்த எல்லா லேவியர்களும், பாடகர்களும், பெட்டியைச் சுமக்கிற பாடகர்களுக்குத் தலைவரான கெனானியாவும் உயர்தர துணியில் நெய்யப்பட்ட கையில்லாத அங்கியைப் போட்டிருந்தார்கள்; தாவீது நாரிழை ஏபோத்தையும் போட்டிருந்தார். 28 இஸ்ரவேலர்கள் எல்லாரும் மகிழ்ச்சி ஆரவாரம் செய்துகொண்டும், ஊதுகொம்பை ஊதிக்கொண்டும், எக்காளங்களை முழங்கிக்கொண்டும், ஜால்ராக்களைத் தட்டிக்கொண்டும், நரம்பிசைக் கருவிகள், யாழ்கள் ஆகியவற்றைச் சத்தமாக இசைத்துக்கொண்டும் யெகோவாவின் ஒப்பந்தப் பெட்டியைக் கொண்டுவந்தார்கள்.
29 யெகோவாவின் ஒப்பந்தப் பெட்டியை ‘தாவீதின் நகரத்துக்கு’ அவர்கள் கொண்டுவந்தபோது சவுலின் மகளான மீகாள் ஜன்னல் வழியாகப் பார்த்தாள்; தாவீது ராஜா துள்ளிக் குதித்து நடனமாடுவதையும் கொண்டாடுவதையும் பார்த்து மனதுக்குள் அவரைக் கேவலமாக நினைத்தாள்.
