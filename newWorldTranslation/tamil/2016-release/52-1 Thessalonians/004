1 சகோதரர்களே, நீங்கள் எப்படி நடக்க வேண்டும், கடவுளை எப்படிப் பிரியப்படுத்த வேண்டும் என்பதைப் பற்றி நாங்கள் கொடுத்த அறிவுரைகளின்படியே நடந்து வருகிறீர்கள். அதை இன்னும் முழுமையாகச் செய்யும்படி நம் எஜமானாகிய இயேசுவின் பெயரில் உங்களிடம் கெஞ்சிக் கேட்கிறோம், மன்றாடிக் கேட்கிறோம். 2 ஏனென்றால், நம் எஜமானாகிய இயேசுவின் பெயரில் நாங்கள் கொடுத்த அந்த அறிவுரைகள் உங்களுக்குத் தெரியும்.
3 நீங்கள் பரிசுத்தமாக இருக்க வேண்டும் என்பதும், பாலியல் முறைகேட்டுக்கு விலகியிருக்க வேண்டும் என்பதும் கடவுளுடைய விருப்பம். 4 உடலைப் பரிசுத்தமாகவும் மதிப்புள்ளதாகவும் வைத்திருப்பது எப்படி என்பதை நீங்கள் ஒவ்வொருவரும் அறிந்திருக்க வேண்டும். 5 கடவுளைப் பற்றித் தெரியாத உலக மக்கள் திருப்தியடையாமல் கட்டுக்கடங்காத காமப்பசிக்கு இடம்கொடுப்பது போல நாம் இடம்கொடுக்கக் கூடாது. 6 இந்த விஷயத்தில், யாரும் எல்லை மீறிப் போய்த் தன்னுடைய சகோதரனுக்குக் கெடுதல் செய்துவிடக் கூடாது. ஏனென்றால், இப்படிப்பட்ட எல்லா செயல்களுக்கும் யெகோவா தண்டனை கொடுப்பார். இதை நாங்கள் உங்களுக்கு முன்பே சொல்லியிருந்தோம், கடுமையாக எச்சரித்தும் இருந்தோம். 7 ஏனென்றால், அசுத்தமாக வாழ்வதற்காக அல்ல, பரிசுத்தமாக வாழ்வதற்காகத்தான் கடவுள் நம்மை அழைத்திருக்கிறார். 8 அப்படியானால், இந்தப் போதனையை அலட்சியம் செய்கிறவன் மனிதனை அல்ல, தன்னுடைய சக்தியை உங்களுக்குத் தருகிற கடவுளையே அலட்சியம் செய்கிறான்.
9 சகோதர அன்பைப் பற்றி நாங்கள் உங்களுக்கு எழுத வேண்டியதில்லை; ஒருவருக்கொருவர் அன்பு காட்டும்படி நீங்களே கடவுளிடமிருந்து கற்றுக்கொண்டிருக்கிறீர்கள். 10 சொல்லப்போனால், மக்கெதோனியா முழுவதிலும் இருக்கிற சகோதரர்கள் எல்லாரிடமும் நீங்கள் அன்பு காட்டி வருகிறீர்கள். சகோதரர்களே, அதை இன்னும் அதிகமாகக் காட்டும்படி உங்களை உற்சாகப்படுத்துகிறோம். 11 நாங்கள் உங்களுக்குக் கொடுத்த அறிவுரையின்படியே, அமைதியாக வாழ்வதைக் குறிக்கோளாக வையுங்கள், மற்றவர்களுடைய விஷயத்தில் தலையிடாமல் இருங்கள், உங்கள் கைகளால் வேலை செய்யுங்கள். 12 அப்போதுதான், வெளியாட்களுடைய பார்வையில் நீங்கள் கண்ணியமாய் நடந்துகொள்கிறவர்களாக இருப்பீர்கள்; உங்களுக்கு ஒரு குறையும் இருக்காது.
13 சகோதரர்களே, இறந்தவர்களுக்கு என்ன நடக்கும் என்பது உங்களுக்குத் தெரிந்திருக்க வேண்டுமென்று விரும்புகிறோம்; அப்போதுதான், நம்பிக்கையில்லாத மற்றவர்களைப் போல் நீங்களும் துக்கப்பட மாட்டீர்கள். 14 இயேசு இறந்து உயிரோடு எழுந்தார் என்ற விசுவாசம் நமக்கு இருக்கிறது. அப்படியானால், இயேசுவின் சீஷர்களாக இறந்தவர்களையும் அவரோடு இருப்பதற்காகக் கடவுள் உயிரோடு எழுப்புவார். 15 யெகோவாவுடைய வார்த்தையின் அடிப்படையில் இதைத்தான் நாங்கள் உங்களுக்குச் சொல்கிறோம்: நம் எஜமானுடைய பிரசன்னத்தின்போது நம்மில் உயிரோடிருப்பவர்கள் இறந்தவர்களை எந்த விதத்திலும் முந்திக்கொள்ள மாட்டோம். 16 ஏனென்றால், நம் எஜமான் அதிகார தொனியோடும், தலைமைத் தூதருக்குரிய குரலோடும், கடவுளுடைய எக்காள முழக்கத்தோடும் பரலோகத்திலிருந்து இறங்கி வருவார். அப்போது, கிறிஸ்துவின் சீஷர்களாக இறந்தவர்கள் முதலில் உயிரோடு எழுந்திருப்பார்கள். 17 பின்பு, நம்மில் உயிரோடிருப்பவர்கள், வானத்தில் நம் எஜமானைச் சந்திப்பதற்காக அவர்களோடுகூட மேகங்களில் எடுத்துக்கொள்ளப்படுவோம். இப்படி, எப்போதும் நம் எஜமானோடு இருப்போம். 18 அதனால், இந்த வார்த்தைகளைச் சொல்லி எப்போதும் ஒருவரை ஒருவர் ஆறுதல்படுத்துங்கள்.
