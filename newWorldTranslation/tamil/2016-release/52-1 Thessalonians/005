1 சகோதரர்களே, இவை நடக்கப்போகிற காலங்களையும் வேளைகளையும் பற்றி நான் உங்களுக்கு எதுவும் எழுத வேண்டியதில்லை. 2 ஏனென்றால், இரவில் திருடன் வருவதுபோல் யெகோவாவின் நாள் வரும் என்று உங்களுக்கே நன்றாகத் தெரியும். 3 “இதோ! சமாதானம், பாதுகாப்பு!” என்று அவர்கள் சொல்லும்போது, ஒரு கர்ப்பிணிக்குப் பிரசவ வலி வருவதுபோல் எதிர்பாராத நேரத்தில் திடீரென்று அவர்களுக்கு அழிவு வரும். அவர்களால் தப்பிக்கவே முடியாது. 4 ஆனால் சகோதரர்களே, நீங்கள் இருட்டில் இருப்பவர்கள் அல்ல; அதனால், வெளிச்சத்தில் திடீரென்று மாட்டிக்கொள்கிற திருடர்களைப் போல் நீங்கள் அந்த நாளில் மாட்டிக்கொள்ள மாட்டீர்கள். 5 நீங்கள் எல்லாரும் ஒளியின் பிள்ளைகளாகவும் பகலின் பிள்ளைகளாகவும் இருக்கிறீர்கள்; நாம் இரவுக்கோ இருட்டுக்கோ சொந்தமானவர்கள் அல்ல.
6 அப்படியானால், மற்றவர்களைப் போல் நாம் தூங்கிக்கொண்டிருக்கக் கூடாது; அதற்குப் பதிலாக, விழிப்போடும் தெளிந்த புத்தியோடும் இருக்க வேண்டும். 7 தூங்குகிறவர்கள் இரவில் தூங்குவார்கள்; குடிவெறியர்கள் இரவில் குடிபோதையில் இருப்பார்கள். 8 ஆனால், பகலுக்குச் சொந்தமானவர்களான நாம் தெளிந்த புத்தியோடிருந்து, விசுவாசத்தையும் அன்பையும் மார்புக் கவசமாகவும், மீட்புக்கான நம்பிக்கையைத் தலைக்கவசமாகவும் போட்டுக்கொள்ள வேண்டும். 9 ஏனென்றால், கடவுள் நம்மேல் கடும் கோபத்தைக் காட்டுவதற்காக நம்மைத் தேர்ந்தெடுக்காமல், நம் எஜமானாகிய இயேசு கிறிஸ்துவின் மூலம் மீட்பதற்காகத்தான் நம்மைத் தேர்ந்தெடுத்தார். 10 நாம் விழித்திருந்தாலும் கண்மூடிவிட்டாலும் கிறிஸ்துவோடு உயிர்வாழ வேண்டும் என்பதற்காகவே கிறிஸ்து நமக்காக இறந்தார். 11 அதனால், நீங்கள் இப்போது செய்து வருகிறபடியே எப்போதும் ஒருவரை ஒருவர் உற்சாகப்படுத்துங்கள், ஒருவரை ஒருவர் பலப்படுத்துங்கள்.
12 சகோதரர்களே, உங்கள் மத்தியில் கடினமாக உழைத்து, நம் எஜமானுடைய சேவையில் உங்களை வழிநடத்தி, உங்களுக்குப் புத்திசொல்கிற சகோதரர்களுக்கு மரியாதை காட்டும்படி உங்களைக் கேட்டுக்கொள்கிறோம். 13 அவர்களுடைய உழைப்பின் காரணமாக அவர்களை மிக உயர்வாகக் கருதி, அவர்கள்மேல் அன்பு காட்டும்படியும் கேட்டுக்கொள்கிறோம். ஒருவரோடொருவர் சமாதானமாகுங்கள். 14 சகோதரர்களே, நாங்கள் உங்களிடம் கெஞ்சிக் கேட்டுக்கொள்வது இதுதான்: ஒழுங்கீனமாக இருப்பவர்களை எச்சரியுங்கள், மனச்சோர்வால் வாடுகிறவர்களிடம் ஆறுதலாகப் பேசுங்கள், பலவீனமாக இருப்பவர்களுக்கு ஆதரவு கொடுங்கள், எல்லாரிடமும் பொறுமையாக இருங்கள். 15 உங்களில் யாரும் தீமைக்குத் தீமை செய்யாதீர்கள்; உங்கள் மத்தியில் இருப்பவர்களுக்கு மட்டுமல்ல, மற்ற எல்லாருக்கும் நன்மை செய்ய எப்போதும் முயற்சி செய்யுங்கள்.
16 எப்போதும் சந்தோஷமாக இருங்கள். 17 எப்போதும் ஜெபம் செய்யுங்கள். 18 எல்லாவற்றுக்காகவும் நன்றி சொல்லுங்கள்; கிறிஸ்து இயேசுவின் சீஷர்களான நீங்கள் அப்படிச் செய்ய வேண்டும் என்பதுதான் கடவுளுடைய விருப்பம். 19 கடவுளுடைய சக்தி உங்களுக்குள் பற்றவைக்கிற ஆர்வத் தீயை அணைத்துவிடாதீர்கள். 20 தீர்க்கதரிசனங்களை அவமதிக்காதீர்கள். 21 எல்லாவற்றையும் சோதித்துப் பார்த்து நல்லது எது என்று நிச்சயப்படுத்திக்கொள்ளுங்கள்; அதையே உறுதியாகப் பிடித்துக்கொள்ளுங்கள். 22 எல்லா விதமான கெட்ட செயலையும் விட்டு விலகுங்கள்.
23 சமாதானத்தின் கடவுள் உங்களை முழுமையாகப் புனிதமாக்கட்டும். சகோதரர்களே, நம் எஜமானாகிய இயேசு கிறிஸ்துவின் பிரசன்னத்தின்போது உங்கள் சிந்தை, உயிர், உடல் ஆகியவை எல்லா விதத்திலும் குறையில்லாமலும் குற்றமில்லாமலும் இருக்கும்படி பாதுகாக்கட்டும். 24 உங்களை அழைக்கிறவர் நம்பகமானவர் என்பதால் நிச்சயம் அப்படிச் செய்வார்.
25 சகோதரர்களே, எங்களுக்காகத் தொடர்ந்து ஜெபம் செய்யுங்கள்.
26 சுத்தமான இதயத்தோடு எல்லா சகோதரர்களுக்கும் முத்தம் கொடுத்து வாழ்த்துங்கள்.
27 இந்தக் கடிதத்தைச் சகோதரர்கள் எல்லாருக்கும் நீங்கள் வாசித்துக் காட்ட வேண்டும் என்று நம் எஜமானுடைய பெயரில் கட்டளை கொடுக்கிறேன்.
28 நம் எஜமானாகிய இயேசு கிறிஸ்துவின் அளவற்ற கருணை உங்கள்மேல் இருக்கட்டும்.
