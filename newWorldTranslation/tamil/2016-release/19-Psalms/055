இசைக் குழுவின் தலைவனுக்கு; நரம்பிசைக் கருவிகளோடு பாட வேண்டியது. மஸ்கீல். தாவீதின் பாடல்.
55 கடவுளே, என் ஜெபத்தைக் கேளுங்கள்.இரக்கத்துக்காக நான் வேண்டுவதை அலட்சியம் செய்யாதீர்கள்.
 2 நான் சொல்வதைக் கவனித்துக் கேட்டு, பதில் கொடுங்கள்.
கவலையால் நான் நிம்மதியில்லாமல் தவிக்கிறேன்.பித்துப் பிடித்தவன்போல் ஆகிவிட்டேன். 3 ஏனென்றால், எதிரிகள் கண்டபடி பேசுகிறார்கள்.பொல்லாதவர்கள் என்னைப் பாடாய்ப் படுத்துகிறார்கள்.
தொல்லைக்குமேல் தொல்லை கொடுக்கிறார்கள்.கோபத்தில் என்னைப் பயங்கரமாகப் பகைக்கிறார்கள்.
 4 வேதனையில் என் நெஞ்சம் துடிக்கிறது.மரண பயம் என்னை உலுக்கியெடுக்கிறது.
 5 பயமும் திகிலும் என்னைப் பிடித்து ஆட்டுகிறது.நான் நடுநடுங்கிக்கொண்டிருக்கிறேன்.
 6 “எனக்கு மட்டும் புறாவைப் போலச் சிறகுகள் இருந்தால் எவ்வளவு நன்றாக இருக்கும்!
நான் எங்கேயாவது பறந்துபோய் பாதுகாப்பாக வாழ்வேனே!
 7 கண்காணாத இடத்துக்குத் தப்பித்துப் போவேனே!
வனாந்தரத்தில் போய்த் தங்கியிருப்பேனே! (சேலா)
 8 புயலிலும் சூறாவளியிலும் சிக்காமல்,பத்திரமான இடத்துக்கு வேகமாய்ப் போவேனே!” என்று புலம்பிக்கொண்டிருக்கிறேன்.
 9 யெகோவாவே, அவர்களைக் குழப்புங்கள். அவர்களுடைய திட்டங்களைக் குலைத்துப்போடுங்கள்.ஏனென்றால், நகரத்தில் வன்முறைகளும் மோதல்களும் நடப்பதை நான் பார்க்கிறேன்.
10 அவர்கள் ராத்திரி பகலாக அதன் மதில்கள்மேல் நடந்துகொண்டிருக்கிறார்கள்.நகரத்துக்குள் ஒரே பகையும் பிரச்சினையுமாக இருக்கிறது.
11 நகரமே சீரழிந்துவிட்டது.அதன் பொது சதுக்கத்தில் அடக்குமுறையும் மோசடியும்தான் நடக்கிறது.
12 என்னை நோகடிக்கிறவன் எதிரி அல்ல.அப்படியிருந்தால் சகித்திருப்பேனே!
எனக்கு எதிராகக் கிளம்பியிருக்கிறவன் விரோதி அல்ல;அப்படியிருந்தால் ஓடி ஒளிந்திருப்பேனே!
13 ஆனால், உண்மையில் என்னை எதிர்க்கிறவன் நீதான்.நீ எனக்குச் சமமானவன்.எனக்கு நன்றாகப் பழக்கப்பட்டவன்.
14 நாம் நெருங்கிய நண்பர்களாக இருந்தோம்.மக்கள் எல்லாரோடும் சேர்ந்து கடவுளுடைய ஆலயத்துக்கு நடந்துபோனோம்.
15 எதிரிகள் அழிந்துபோகட்டும்! உயிரோடு கல்லறைக்குள் புதைந்துபோகட்டும்!
ஏனென்றால், அவர்களைச் சுற்றியும் அவர்களுக்கு உள்ளேயும் அக்கிரமம்தான் குடிகொண்டிருக்கிறது.
16 ஆனால், நான் கடவுளைக் கூப்பிடுவேன்.யெகோவா என்னைக் காப்பாற்றுவார்.
17 சாயங்காலத்திலும் காலையிலும் மத்தியானத்திலும்நான் வேதனையில் குமுறுகிறேன்.அவர் என் குரலைக் கேட்கிறார்.
18 என்னோடு மோதுகிற ஆட்களிடமிருந்து அவர் என்னைக் காப்பாற்றி, எனக்கு நிம்மதி தருவார்.ஏனென்றால், ஏராளமானவர்கள் என்னைத் தாக்க வருகிறார்கள்.
19 கடவுள் என் வேண்டுதலைக் கேட்பார்.காலம்காலமாகச் சிம்மாசனத்தில் உட்கார்ந்திருப்பவர் அவர்களுக்குப் பதிலடி கொடுப்பார். (சேலா)
கடவுளுக்குப் பயப்படாத அந்த ஆட்கள் திருந்தவே மாட்டார்கள்.
20 என் நண்பன் தன்னோடு நெருங்கிப் பழகியவர்களையே தாக்கினான்.தான் செய்த ஒப்பந்தத்தையே மீறினான்.
21 அவனுடைய வார்த்தைகள் வெண்ணெயைவிட மென்மையாக இருக்கின்றன.ஆனால், அவனுடைய உள்ளத்தில் பகையும் வெறுப்பும் நிறைந்திருக்கின்றன.
அவனுடைய வார்த்தைகள் எண்ணெயைவிட மென்மையாக இருக்கின்றன.ஆனால், அவை வாள்போல் தாக்குகின்றன.
22 யெகோவாமேல் உன் பாரத்தைப் போட்டுவிடு.அவர் உன்னை ஆதரிப்பார்.
நீதிமானை ஒருபோதும் தள்ளாட விடமாட்டார்.
23 கடவுளே, பொல்லாதவர்களை நீங்கள் படுகுழியில் தள்ளுவீர்கள்.
கொலைகாரர்களும் மோசடிக்காரர்களும் தங்கள் வாழ்நாளில் பாதியைக்கூட தாண்ட மாட்டார்கள்.
ஆனால், நான் உங்களையே நம்பியிருப்பேன்.
