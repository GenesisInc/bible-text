1 “யா”வைப் புகழுங்கள்!
நம் கடவுளைப் புகழ்ந்து பாடுவது நல்லது.அவரைப் புகழ்வது எவ்வளவு இனிமையானது! எவ்வளவு பொருத்தமானது!
 2 யெகோவா எருசலேமைக் கட்டுகிறார்.இஸ்ரவேலிலிருந்து சிதறிப்போனவர்களைக் கூட்டிச்சேர்க்கிறார்.
 3 உள்ளம் உடைந்தவர்களை அவர் குணமாக்குகிறார்.அவர்களுடைய காயங்களுக்குக் கட்டுப் போடுகிறார்.
 4 நட்சத்திரங்களை அவர் எண்ணுகிறார்.அவை ஒவ்வொன்றையும் பெயர் சொல்லிக் கூப்பிடுகிறார்.
 5 நம்முடைய எஜமான் மகத்தானவர், மகா வல்லமை உள்ளவர்.அவருடைய புரிந்துகொள்ளுதலுக்கு எல்லையே இல்லை.
 6 தாழ்மையானவர்களை யெகோவா தூக்கிவிடுகிறார்.ஆனால், பொல்லாதவர்களைத் தரையில் தள்ளிவிடுகிறார்.
 7 யெகோவாவுக்கு நன்றி சொல்லிப் பாடுங்கள்.யாழ் இசைத்து நம் கடவுளைப் புகழ்ந்து பாடுங்கள். 8 அவர் வானத்தை மேகங்களால் மூடுகிறார்.பூமிக்கு மழை தருகிறார்.மலைகள்மேல் புல்லை முளைக்க வைக்கிறார்.
 9 விலங்குகளுக்கு இரை தருகிறார்.பசியில் கத்துகிற அண்டங்காக்கைக் குஞ்சுகளுக்கு உணவு கொடுக்கிறார்.
10 குதிரைகளின் பலத்தைப் பார்த்து அவர் ஆச்சரியப்படுவதில்லை.மனிதனுடைய கால்களின் வலிமையைப் பார்த்து அவர் அசந்துபோவதில்லை.
11 யெகோவா தனக்குப் பயந்து நடக்கிறவர்களைப் பார்த்து சந்தோஷப்படுகிறார்.தன்னுடைய மாறாத அன்புக்காகக் காத்திருப்பவர்களைப் பார்த்து சந்தோஷப்படுகிறார்.
12 எருசலேமே, யெகோவாவை மகிமைப்படுத்து.
சீயோனே, உன் கடவுளைப் புகழ்ந்திடு.
13 உன்னுடைய வாசலின் தாழ்ப்பாள்களை அவர் உறுதியாக்குகிறார்.உன்னிடம் இருக்கிற உன் பிள்ளைகளை ஆசீர்வதிக்கிறார்.
14 உன்னுடைய எல்லைகளுக்குள் சமாதானத்தைப் பொழிகிறார்.உயர்தரமான கோதுமையால் உன்னைத் திருப்தியாக்குகிறார்.
15 அவர் பூமிக்குக் கட்டளை கொடுக்கிறார்.அவருடைய வார்த்தை வேகமாக ஓடிவருகிறது.
16 பூமியை வெள்ளைக் கம்பளத்தால் மூடுவதுபோல் பனியால் அவர் மூடுகிறார்.சாம்பலைத் தூவுவதுபோல் உறைபனியைத் தூவுகிறார்.
17 ஆலங்கட்டிகளை ரொட்டித் துணுக்குகள்போல் விழ வைக்கிறார்.
அவர் வர வைக்கும் குளிரை யாரால் தாங்க முடியும்?
18 அவர் கட்டளை கொடுக்கிறார், ஆலங்கட்டிகள் உருகுகின்றன.
அவர் தன்னுடைய காற்றை வீச வைக்கிறார், தண்ணீர் பாய்ந்தோடுகிறது.
19 யாக்கோபுக்குத் தன்னுடைய வார்த்தையைச் சொல்கிறார்.இஸ்ரவேலுக்குத் தன்னுடைய விதிமுறைகளையும் நீதித்தீர்ப்புகளையும் தெரியப்படுத்துகிறார்.
20 வேறெந்தத் தேசத்தாருக்கும் இதுபோல் அவர் செய்ததில்லை.அவருடைய நீதித்தீர்ப்புகளைப் பற்றி அவர்களுக்கு எதுவுமே தெரியாது.
“யா”வைப் புகழுங்கள்!
