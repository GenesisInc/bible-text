1 பழிவாங்குகிற கடவுளாகிய யெகோவாவே,பழிவாங்குகிற கடவுளே, உங்கள் வெளிச்சம் பிரகாசிக்கட்டும்!
 2 பூமியின் நீதிபதியே, எழுந்து வாருங்கள்.
ஆணவம்பிடித்த ஆட்களுக்குச் சரியான பதிலடி கொடுங்கள்.
 3 இன்னும் எவ்வளவு காலத்துக்கு, யெகோவாவே,இன்னும் எவ்வளவு காலத்துக்குத்தான் பொல்லாதவர்கள் ஆட்டம் போடுவார்கள்?
 4 அவர்கள் ஏதேதோ பிதற்றுகிறார்கள், ஆணவமாகப் பேசுகிறார்கள்.தவறு செய்கிற எல்லாரும் தங்களைப் பற்றிப் பெருமையடிக்கிறார்கள்.
 5 யெகோவாவே, அவர்கள் உங்களுடைய மக்களைக் கொடுமைப்படுத்துகிறார்கள்.உங்களுடைய சொத்தாகிய ஜனங்களை அடக்கி ஒடுக்குகிறார்கள்.
 6 விதவைகளையும் வேறு தேசத்தைச் சேர்ந்தவர்களையும் கொலை செய்கிறார்கள்.அப்பா இல்லாத பிள்ளைகளைச் சாகடிக்கிறார்கள்.
 7 “இதையெல்லாம் ‘யா’ பார்க்க மாட்டார்.இதையெல்லாம் யாக்கோபின் கடவுள் கண்டுகொள்ள மாட்டார்” என்று சொல்லிக்கொள்கிறார்கள்.
 8 புத்தியில்லாதவர்களே, இதைப் புரிந்துகொள்ளுங்கள்.அறிவில்லாதவர்களே, எப்போதுதான் விவேகமாக நடந்துகொள்வீர்கள்?
 9 காதை உண்டாக்கியவரால் கேட்க முடியாதா?
கண்ணை உண்டாக்கியவரால் பார்க்க முடியாதா?
10 தேசங்களையே கண்டித்துத் திருத்துகிறவரால் உங்களைக் கண்டிக்க முடியாதா?
மக்களுக்கு அறிவைப் புகட்டுபவர் அவர்தானே!
11 மனிதர்களுடைய யோசனைகளெல்லாம் யெகோவாவுக்குத் தெரியும்.அவை வெறும் மூச்சுக்காற்றுதான் என்பது அவருக்குத் தெரியும்.
12 “யா”வே, நீங்கள் யாரைத் திருத்துகிறீர்களோ அவர் சந்தோஷமானவர்.யாருக்கு உங்களுடைய சட்டத்தைக் கற்றுக்கொடுக்கிறீர்களோ அவர் சந்தோஷமானவர்.13 கஷ்ட காலத்திலும் நீங்கள் அவருக்கு நிம்மதி கொடுப்பீர்கள்.பொல்லாதவர்களுக்குக் குழி தோண்டப்படும்வரை அவருக்கு நிம்மதி கொடுப்பீர்கள்.
14 யெகோவா தன்னுடைய மக்களைக் கைவிட மாட்டார்.தன்னுடைய சொத்தை ஒதுக்கித்தள்ள மாட்டார்.
15 மறுபடியும் நீதியான தீர்ப்பு கொடுக்கப்படும்.நேர்மை நெஞ்சமுள்ள எல்லாரும் அதன்படி நடப்பார்கள்.
16 யார் எனக்காகப் பொல்லாதவர்களை எதிர்த்து நடவடிக்கை எடுப்பார்கள்?
யார் எனக்காக அக்கிரமக்காரர்களை எதிர்த்து நிற்பார்கள்?
17 யெகோவா மட்டும் எனக்குத் துணையாக இருந்திருக்காவிட்டால்,நான் சீக்கிரத்திலேயே செத்துப்போயிருப்பேன்.
18 “என் கால் சறுக்குகிறது” என்று நான் சொன்னபோது,
யெகோவாவே, உங்களுடைய மாறாத அன்பு என்னைத் தாங்கிப் பிடித்துக்கொண்டது.
19 கவலைகள் என்னைத் திணறடித்தபோது,நீங்கள் எனக்கு ஆறுதல் தந்து, என் இதயத்துக்கு இதமளித்தீர்கள்.
20 ஊழல் செய்கிற அதிகாரிகள் உங்களோடு சேர முடியுமா?அவர்கள் சட்டத்தின் பெயரில் பிரச்சினை உண்டாக்குகிறார்கள்.
21 நீதிமானைப் பயங்கரமாகத் தாக்குகிறார்கள்.நிரபராதிக்கு மரணத் தீர்ப்பு கொடுக்கிறார்கள்.
22 ஆனால், யெகோவா எனக்குப் பாதுகாப்பான அடைக்கலமாக இருப்பார்.என் கடவுள் எனக்குத் தஞ்சம் தருகிற கற்பாறையாக இருப்பார்.
23 அவர்களுடைய அக்கிரமத்தையெல்லாம் அவர்கள் தலையிலேயே விழ வைப்பார்.
அவர்களுடைய கெட்ட எண்ணத்தை வைத்தே அவர்களை ஒழித்துக்கட்டுவார்.
நம் கடவுளான யெகோவா அவர்களை ஒழித்துக்கட்டுவார்.
