ஒரு ஜெபம். அடக்கி ஒடுக்கப்பட்டு வேதனையில் தவிக்கும் ஒருவர், தன் கவலைகளை யெகோவாவிடம் கொட்டுகிறார்.
102 யெகோவாவே, என் ஜெபத்தைக் கேளுங்கள்.உதவிக்காக நான் கதறும் சத்தம் உங்கள் சன்னிதியை எட்டட்டும்.
 2 இக்கட்டான காலத்தில் உங்கள் முகத்தை என்னிடமிருந்து மறைத்துக்கொள்ளாதீர்கள்.
நான் பேசுவதைக் காதுகொடுத்து கேளுங்கள்.நான் கூப்பிடும்போது சீக்கிரமாகப் பதில் கொடுங்கள்.
 3 ஏனென்றால், என் நாட்கள் புகை போல மறைந்துபோகின்றன.என் எலும்புகள் கொள்ளி போல எரிகின்றன.
 4 வெயிலில் வாடிப்போன புல் போல என் இதயம் வாடியிருக்கிறது.சாப்பிடக்கூட மறந்துவிடுகிறேன்.
 5 சத்தமாக முனகி முனகியே,எலும்பும் தோலுமாக ஆகிவிட்டேன்.
 6 வனாந்தரத்தில் இருக்கிற கூழைக்கடா பறவையைப் போல ஆகிவிட்டேன்.இடிபாடுகளின் நடுவே தங்கும் சின்ன ஆந்தை போல இருக்கிறேன்.
 7 தூக்கம் இல்லாமல் படுத்துக்கிடக்கிறேன்.கூரைமேல் தனியாக உட்கார்ந்திருக்கிற பறவை போல இருக்கிறேன்.
 8 எதிரிகள் நாளெல்லாம் என்னைப் பழித்துப் பேசுகிறார்கள்.
என்னைக் கிண்டல் செய்கிறவர்கள் என் பெயரைச் சொல்லிச் சபிக்கிறார்கள்.
 9 சாம்பலே எனக்கு உணவாகிவிட்டது.என் பானத்தில் கண்ணீர் கலந்திருக்கிறது.10 உங்கள் கோபத்தினாலும் ஆக்ரோஷத்தினாலும்,என்னைத் தூக்கி, தூரமாக எறிந்துவிட்டீர்கள்.
11 என் நாட்கள் மறைந்துபோகிற நிழல் போல இருக்கின்றன.நான் புல் போல வாடி வதங்குகிறேன்.
12 ஆனால் யெகோவாவே, நீங்கள் என்றென்றும் இருக்கிறீர்கள்.உங்களுடைய புகழ் தலைமுறை தலைமுறைக்கும் இருக்கும்.
13 நீங்கள் கண்டிப்பாக எழுந்து வந்து சீயோனுக்கு இரக்கம் காட்டுவீர்கள்.ஏனென்றால், நீங்கள் அவளுக்குக் கருணை காட்ட வேண்டிய நேரம் வந்துவிட்டது.நீங்கள் குறித்து வைத்த நேரம் வந்துவிட்டது.
14 உங்களுடைய ஊழியர்கள் அவளுடைய கற்களை நெஞ்சார நேசிக்கிறார்கள்.அவளுடைய மண்ணின் மேல்கூட பாசம் வைத்திருக்கிறார்கள்.
15 தேசங்களிலுள்ள ஜனங்களெல்லாம் யெகோவாவுடைய பெயருக்குப் பயப்படுவார்கள்.பூமியிலுள்ள ராஜாக்களெல்லாம் அவருடைய மகிமைக்குப் பயப்படுவார்கள்.
16 ஏனென்றால், சீயோனை யெகோவா திரும்பக் கட்டுவார்.தன்னுடைய மகிமையை வெளிப்படுத்துவார்.
17 ஏழை எளியவர்களின் ஜெபத்தை அவர் கவனித்துக் கேட்பார்.அவர்களுடைய ஜெபத்தை அலட்சியம் செய்ய மாட்டார்.
18 இனி படைக்கப்படவிருக்கும் ஜனம் “யா”வை புகழும்படி,இது வருங்காலச் சந்ததிக்காக எழுதப்பட்டிருக்கிறது.
19 மேலே உள்ள தன் பரிசுத்த இடத்திலிருந்து யெகோவா கீழே பார்க்கிறார்.பரலோகத்திலிருந்து இந்தப் பூமியைப் பார்க்கிறார்.20 கைதிகளின் பெருமூச்சு சத்தத்தைக் கேட்பதற்காகவும்,மரணத் தீர்ப்பு பெற்றவர்களை விடுதலை செய்வதற்காகவும் அப்படிப் பார்க்கிறார்.21 யெகோவாவுக்குச் சேவை செய்வதற்காக,மக்களும் ராஜ்யங்களும் ஒன்றுகூடி வரும்போது,22 சீயோனில் யெகோவாவின் பெயர் அறிவிக்கப்படும்.எருசலேமில் அவருடைய புகழ் பரப்பப்படும்.
23 எனக்கு வயதாவதற்கு முன்பே அவர் என் பலத்தைப் பறித்துவிட்டார்.என் ஆயுள் காலத்தைக் குறைத்துவிட்டார்.
24 நான் அவரிடம், “என் கடவுளே,தலைமுறை தலைமுறையாக இருக்கிறவரே,நடுத்தர வயதிலேயே என் உயிரை எடுத்துவிடாதீர்கள்.
25 பல காலத்துக்கு முன்னால் நீங்கள் பூமிக்கு அஸ்திவாரம் போட்டீர்கள்.வானத்தை உங்கள் கைகளால் உருவாக்கினீர்கள்.
26 அவை அழிந்துபோனாலும் நீங்கள் நிலைத்திருப்பீர்கள்.அவையெல்லாம் துணி போல நைந்துபோகும்.
அவற்றை உடை மாற்றுவது போல நீங்கள் மாற்றிவிடுவீர்கள், அப்போது அவை இல்லாமல் போய்விடும்.
27 ஆனால், நீங்கள் மாறாதவர், உங்களுடைய ஆயுளுக்கு முடிவே இல்லை.
28 உங்களுடைய ஊழியர்களின் பிள்ளைகள் பத்திரமாகக் குடியிருப்பார்கள்.அவர்களுடைய வாரிசுகள் உங்கள்முன் என்றென்றும் நிலைத்திருப்பார்கள்” என்று சொன்னேன்.
