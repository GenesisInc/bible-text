ஒரு பாடல். கோராகுவின் மகன்களுடைய சங்கீதம். இசைக் குழுவின் தலைவனுக்கு; மகலாத் பாணியில் மாறி மாறி பாட வேண்டியது. எஸ்ராகியனான ஏமானின் மஸ்கீல்.
88 யெகோவாவே, என்னை மீட்கும் கடவுளே,பகலில் நான் கதறுகிறேன்.ராத்திரியிலும் உங்கள்முன் கதறுகிறேன்.
 2 என்னுடைய ஜெபம் உங்களிடம் வந்து சேரட்டும்.நான் உதவி கேட்டுக் கதறுவதைக் காதுகொடுத்து கேளுங்கள்.
 3 வேதனைக்குமேல் வேதனை என் ஜீவனை வாட்டியெடுக்கிறது.என் உயிர் கல்லறையின் விளிம்புக்கே வந்துவிட்டது.
 4 சவக்குழிக்குள் போகிறவர்களின் கணக்கில் நான் ஏற்கெனவே சேர்க்கப்பட்டுவிட்டேன்.நாதியில்லாதவனாக ஆகிவிட்டேன். 5 இறந்தவர்களைப் போல நான் கைவிடப்பட்டேன்.கொல்லப்பட்டுக் கல்லறையில் கிடக்கிறவர்களைப் போல ஆகிவிட்டேன்.இனியும் உங்கள் நினைவில் அவர்கள் இல்லையே!இனியும் உங்கள் அரவணைப்பு அவர்களுக்குக் கிடைப்பதில்லையே!
 6 நீங்கள் என்னைப் படுகுழிக்குள் தள்ளிவிட்டீர்கள்.இருட்டான இடத்தில், பெரிய அதலபாதாளத்தில், தள்ளிவிட்டீர்கள்.
 7 உங்களுடைய கடும் கோபம் என்னைப் பயங்கரமாக அழுத்துகிறது.சீறிவருகிற உங்கள் அலைகள் என்மேல் மோதியடிக்கின்றன. (சேலா)
 8 என் நண்பர்களை என்னைவிட்டுத் தூரமாகத் துரத்திவிட்டீர்கள்.அவர்கள் என்னை அருவருப்பாகப் பார்க்கும்படி செய்துவிட்டீர்கள்.
நான் வெளியே வர முடியாதபடி அடைபட்டிருக்கிறேன்.
 9 சோகத்தில் என் கண்கள் சோர்ந்துவிட்டன.
யெகோவாவே, நாள் முழுவதும் உங்களைக் கூப்பிடுகிறேன்.என் கைகளை விரித்து உங்களிடம் வேண்டுகிறேன்.
10 இறந்தவர்களுக்காக நீங்கள் அற்புதங்கள் செய்வீர்களா?
செத்துக் கிடக்கிறவர்கள் எழுந்துவந்து உங்களைப் புகழ முடியுமா? (சேலா)
11 கல்லறையில் இருக்கிறவர்கள் உங்களுடைய மாறாத அன்பைப் பற்றிப் பேசுவார்களா?புதைகுழியில் இருக்கிறவர்கள் உங்களுடைய நம்பகத்தன்மையை பற்றிச் சொல்வார்களா?
12 இருட்டில் உங்களுடைய அற்புதங்களும்,மறக்கப்பட்டவர்களின் தேசத்தில் உங்களுடைய நீதியும் தெரியவருமா?
13 ஆனாலும் யெகோவாவே, நான் உதவிக்காக உங்களிடம் கதறுகிறேன்.ஒவ்வொரு நாள் காலையிலும் உங்கள்முன் ஜெபம் செய்கிறேன்.
14 யெகோவாவே, என்னை ஏன் ஒதுக்கித்தள்ளுகிறீர்கள்?
உங்கள் முகத்தை என்னிடமிருந்து ஏன் மறைத்துக்கொள்கிறீர்கள்?
15 சிறுவயதிலிருந்தே நான் கஷ்டங்களை அனுபவிக்கிறேன்.இப்போது சாகும் நிலையில் இருக்கிறேன்.நீங்கள் அனுமதிக்கிற பயங்கர வேதனைகளைச் சகித்து சகித்து எனக்கு மரத்தே போய்விட்டது.
16 சுட்டெரிக்கிற உங்கள் கோபம் என்னை வாட்டியெடுக்கிறது.நீங்கள் ஏற்படுத்தும் திகில் என்னைக் கொல்கிறது.
17 அவை நாள் முழுவதும் என்னை வெள்ளம்போல் சூழ்ந்திருக்கின்றன.எல்லா பக்கத்திலிருந்தும் என்னை அமிழ்த்துகின்றன.
18 என்னுடைய நண்பர்களையும் தோழர்களையும் என்னைவிட்டுத் தூரமாகத் துரத்திவிட்டீர்கள்.இப்போது இருட்டுதான் எனக்கு நண்பன்.
