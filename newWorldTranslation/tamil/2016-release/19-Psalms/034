அபிமெலேக்கின் முன்னால் பைத்தியம்போல் நடித்து, அவனால் துரத்தப்பட்ட பிறகு, தாவீது பாடிய பாடல்.
34 எல்லா சமயத்திலும் நான் யெகோவாவைப் புகழ்வேன்.என் உதடுகள் ஓயாமல் அவரைப் புகழும்.
 2 நான் யெகோவாவைப் பற்றிப் பெருமையாகப் பேசுவேன்.தாழ்மையானவர்கள் அதைக் கேட்டு சந்தோஷப்படுவார்கள்.
 3 என்னோடு சேர்ந்து யெகோவாவை மகிமைப்படுத்துங்கள்.நாம் ஒன்றுசேர்ந்து அவருடைய பெயரை மெச்சிப் பேசலாம்.
 4 நான் யெகோவாவிடம் விசாரித்தேன், அவர் எனக்குப் பதில் சொன்னார்.
எல்லா பயத்திலிருந்தும் அவர் என்னை விடுவித்தார்.
 5 அவரை நம்பியிருந்தவர்களின் முகங்கள் பிரகாசித்தன.அவர்களுடைய முகங்களில் அவமானமே இல்லை.
 6 இந்த எளியவன் கூப்பிட்டபோது யெகோவா கேட்டார்.
எல்லா இக்கட்டிலிருந்தும் என்னை விடுவித்தார்.
 7 யெகோவாவுக்குப் பயந்து நடக்கிறவர்களைஅவருடைய தூதர் சூழ்ந்து நின்று, காப்பாற்றுகிறார்.
 8 யெகோவா நல்லவர் என்பதை ருசித்துப் பாருங்கள்.அவரிடம் தஞ்சம் அடைகிறவர்கள் சந்தோஷமானவர்கள்.
 9 யெகோவாவின் பரிசுத்தவான்களே, அவருக்குப் பயப்படுங்கள்.அவருக்குப் பயந்து நடக்கிறவர்களுக்கு ஒரு குறையும் இருக்காது.
10 பலமுள்ள இளம் சிங்கங்கள்கூட இரை இல்லாமல் தவிக்கலாம்.ஆனால், யெகோவாவைத் தேடுகிறவர்களுக்கு ஒரு குறையும் வராது.
11 என் மகன்களே, வாருங்கள்; நான் சொல்வதைக் கேளுங்கள்.யெகோவாவுக்குப் பயந்து நடக்க நான் உங்களுக்குக் கற்றுக்கொடுப்பேன்.
12 நீங்கள் சந்தோஷமாக வாழ விரும்புகிறீர்களா?நீண்ட காலத்துக்கு நன்றாக வாழ ஆசைப்படுகிறீர்களா?
13 அப்படியானால், கெட்ட விஷயங்களைப் பேசாதபடி உங்கள் நாவையும்,பொய் பேசாதபடி உங்கள் உதடுகளையும் அடக்கி வையுங்கள்.
14 கெட்டதைவிட்டு விலகி, நல்லது செய்யுங்கள்.சமாதானத்தைத் தேடுங்கள், அதற்காகவே பாடுபடுங்கள்.
15 யெகோவாவின் கண்கள் நீதிமான்களைக் கவனிக்கின்றன.அவருடைய காதுகள் அவர்களுடைய கூக்குரலைக் கேட்கின்றன.
16 ஆனால், யெகோவாவுடைய முகம் கெட்டவர்களுக்கு விரோதமாக இருக்கிறது.அவர்களைப் பற்றிய நினைவுகூட இந்தப் பூமியில் இல்லாதபடி அவர் செய்துவிடுவார்.
17 நீதியுள்ளவர்கள் உதவி கேட்டுக் கெஞ்சியபோது யெகோவா கேட்டார்.எல்லா வேதனைகளிலிருந்தும் அவர்களைக் காப்பாற்றினார்.
18 உள்ளம் உடைந்துபோனவர்களின் பக்கத்திலேயே யெகோவா இருக்கிறார்.மனம் நொந்துபோனவர்களை அவர் காப்பாற்றுகிறார்.
19 நீதிமானுக்குப் பல கஷ்டங்கள் வரும்.ஆனால், அவை எல்லாவற்றிலிருந்தும் யெகோவா அவரை விடுவிக்கிறார்.
20 அவருடைய எல்லா எலும்புகளையும் அவர் பாதுகாக்கிறார்.அவற்றில் ஒன்றுகூட முறிக்கப்படுவதில்லை.
21 பொல்லாதவன் பேரழிவில் செத்துப்போவான்.நீதிமானை வெறுக்கிறவர்கள் குற்றவாளிகளாகத் தீர்ப்பளிக்கப்படுவார்கள்.
22 யெகோவா தன்னுடைய ஊழியர்களின் உயிரை மீட்கிறார்.அவரிடம் தஞ்சம் அடைகிற யாருமே குற்றவாளிகளாகத் தீர்ப்பளிக்கப்பட மாட்டார்கள்.
