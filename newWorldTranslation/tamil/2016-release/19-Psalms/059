இசைக் குழுவின் தலைவனுக்கு; “அழித்துவிடாதீர்கள்” என்ற இசையில்; மிக்தாம். தாவீதின் வீட்டை நோட்டமிட்டு அவரைக் கொல்வதற்காக சவுல் தன் ஆட்களை அனுப்பியபோது தாவீது பாடிய பாடல்.
59 கடவுளே, எதிரிகளிடமிருந்து என்னைக் காப்பாற்றுங்கள்.எனக்கு எதிராகக் கிளம்பியிருக்கிற ஆட்களிடமிருந்து எனக்குப் பாதுகாப்பு கொடுங்கள்.
 2 அக்கிரமம் செய்கிற ஆட்களிடமிருந்தும்,வன்முறையில் இறங்குகிற ஆட்களிடமிருந்தும் என்னைக் காப்பாற்றுங்கள்.
 3 இதோ! என்னைத் தாக்குவதற்காக அவர்கள் பதுங்கியிருக்கிறார்கள்.யெகோவாவே, நான் எந்தக் கலகமோ பாவமோ செய்யவில்லை.ஆனாலும், பலசாலிகள் என்னைத் தாக்குகிறார்கள்.
 4 நான் எந்தக் குற்றமும் செய்யாவிட்டாலும், என்னைத் தாக்குவதற்காக ஓடி வருகிறார்கள்.
என் குரலைக் கேட்டு எழுந்திடுங்கள், என்னைப் பாருங்கள்.
 5 பரலோகப் படைகளின் கடவுளான யெகோவாவே, நீங்கள்தான் இஸ்ரவேலின் கடவுள்.
எல்லா தேசங்களையும் நியாயந்தீர்ப்பதற்காக எழுந்து வாருங்கள்.
கெட்ட எண்ணத்தோடு துரோகம் செய்கிற யாருக்கும் இரக்கம் காட்டாதீர்கள். (சேலா)
 6 ஒவ்வொரு சாயங்கால வேளையிலும் அவர்கள் வருகிறார்கள்.நாய்கள்போல் ஊளையிட்டுக்கொண்டு, ஊரைச் சுற்றித் திரிகிறார்கள்.
 7 அவர்களுடைய வாயிலிருந்து கெட்ட வார்த்தைகள் எப்படிக் கொட்டுகிறதென்று பாருங்கள்.அவர்களுடைய உதடுகள் வாள்களைப் போல இருக்கின்றன.“இதையெல்லாம் யார் கேட்கிறார்கள்?” என்று சொல்லிக்கொள்கிறார்கள்.
 8 ஆனால் யெகோவாவே, நீங்கள் அவர்களைப் பார்த்து சிரிப்பீர்கள்.எல்லா தேசங்களையும் பார்த்து ஏளனம் செய்வீர்கள்.
 9 என் பலமாக இருக்கிறவரே, நான் உங்களை எதிர்பார்த்துக் காத்திருப்பேன்.கடவுளே, நீங்கள்தான் எனக்குப் பாதுகாப்பான அடைக்கலம்.
10 எனக்கு மாறாத அன்பைக் காட்டுகிற கடவுள் என் உதவிக்கு வருவார்.எதிரிகளை நான் வெற்றிப் பெருமிதத்தோடு பார்க்கும்படி செய்வார்.
11 அவர்களைக் கொன்றுவிடாதீர்கள்; அப்படிச் செய்தால், என் ஜனங்கள் அதை மறந்துவிடுவார்களே.
அதனால், உங்களுடைய பலத்தைப் பயன்படுத்தி அவர்களை அலைய விடுங்கள்.யெகோவாவே, எங்கள் கேடயமே, அவர்களைத் தோற்கடியுங்கள்.
12 அவர்கள் தங்களுடைய வாயினாலும் தங்களுடைய உதடுகளின் வார்த்தைகளினாலும் பாவம் செய்கிறார்கள்.அவர்கள் சபித்துப் பேசுகிறார்கள், பொய் பேசுகிறார்கள்.அதனால், அவர்களுடைய பெருமையே அவர்களைச் சிக்க வைக்கட்டும்.
13 உங்களுடைய கோபத்தால் அவர்களை ஒழித்துக்கட்டுங்கள்.அவர்களை ஒரேயடியாக ஒழித்துக்கட்டுங்கள்.கடவுள்தான் யாக்கோபையும் பூமி முழுவதையும் ஆளுகிறார் என்பதை அவர்களுக்குக் காட்டுங்கள். (சேலா)
14 சாயங்கால வேளையில் அவர்கள் வரட்டும்.நாய்கள்போல் ஊளையிட்டுக்கொண்டு, ஊரைச் சுற்றித் திரியட்டும்.
15 உணவுக்காக அலையட்டும்.திருப்தி அடையாமலும், தங்குவதற்கு இடம் இல்லாமலும் தவிக்கட்டும்.
16 ஆனால், நான் உங்களுடைய பலத்தைப் பற்றிப் புகழ்ந்து பாடுவேன்.காலையில் உங்களுடைய மாறாத அன்பைப் பற்றிச் சந்தோஷமாகப் பேசுவேன்.
ஏனென்றால், நீங்கள்தான் எனக்குப் பாதுகாப்பான அடைக்கலம்,இக்கட்டான காலத்தில் நான் ஓடி வருவதற்கான கோட்டை.
17 என் பலமாக இருக்கிறவரே, நான் உங்களையே புகழ்ந்து பாடுவேன்.ஏனென்றால், எனக்கு மாறாத அன்பைக் காட்டுகிற கடவுளான நீங்கள்தான் எனக்குப் பாதுகாப்பான அடைக்கலம்.
