தாவீதின் பாடல்.
103 என் ஜீவன் யெகோவாவைப் புகழட்டும்.எனக்குள் இருக்கும் எல்லாமே அவருடைய பரிசுத்த பெயரைப் புகழட்டும்.
 2 என் ஜீவன் யெகோவாவைப் புகழட்டும்.அவர் செய்த எதையும் மறக்காமல் இருக்கட்டும்.
 3 உன் குற்றங்கள் எல்லாவற்றையும் அவர் மன்னிக்கிறார்.உன்னுடைய நோய்கள் எல்லாவற்றையும் குணமாக்குகிறார். 4 உன் உயிரைப் படுகுழியிலிருந்து காப்பாற்றுகிறார்.தன்னுடைய மாறாத அன்பினாலும் இரக்கத்தினாலும் உனக்குக் கிரீடம் சூட்டுகிறார்.
 5 நீ இளமையோடும் கழுகு போலத் துடிப்போடும் இருக்கும்படி,வாழ்நாளெல்லாம் உன்னை நன்மைகளால் திருப்திப்படுத்துகிறார்.
 6 அடக்கி ஒடுக்கப்படுகிற எல்லாருக்கும்யெகோவா நீதி வழங்குகிறார், நியாயம் செய்கிறார்.
 7 அவர் மோசேக்குத் தன்னுடைய வழிகளைத் தெரியப்படுத்தினார்.இஸ்ரவேல் வம்சத்தாருக்குத் தன்னுடைய செயல்களைக் காட்டினார்.
 8 யெகோவா இரக்கமும் கரிசனையும் உள்ளவர்.அவர் சீக்கிரத்தில் கோபப்படாதவர், மாறாத அன்பை அளவில்லாமல் காட்டுகிறவர்.
 9 அவர் எப்போதும் குறை கண்டுபிடித்துக்கொண்டே இருக்க மாட்டார்.என்றென்றும் கோபத்தோடு இருக்க மாட்டார்.
10 நாம் செய்த பாவங்களுக்கு ஏற்றபடி அவர் நம்மை நடத்தவில்லை.நாம் செய்த குற்றங்களுக்குத் தகுந்தபடி நம்மைத் தண்டிக்கவில்லை.
11 ஏனென்றால், பூமியைவிட வானம் எந்தளவு உயர்ந்திருக்கிறதோ,அவருக்குப் பயந்து நடக்கிறவர்களிடம் அவர் காட்டுகிற மாறாத அன்பும் அந்தளவு உயர்ந்திருக்கிறது.
12 கிழக்குக்கும் மேற்குக்கும் எவ்வளவு தூரமோ,அவ்வளவு தூரத்துக்கு நம்முடைய குற்றங்களை அவர் தூக்கியெறிந்திருக்கிறார்.
13 ஒரு அப்பா தன் மகன்களுக்கு இரக்கம் காட்டுவதுபோல்,யெகோவாவும் தனக்குப் பயந்து நடக்கிறவர்களுக்கு இரக்கம் காட்டியிருக்கிறார்.
14 நாம் எப்படி உருவாக்கப்பட்டோம் என்பதை அவர் நன்றாக அறிந்திருக்கிறார்.நாம் மண் என்பதை அவர் நினைத்துப் பார்க்கிறார்.
15 அற்ப மனுஷனுடைய நாட்கள் புல்லைப் போல இருக்கின்றன.வயல்வெளிப் பூவைப் போல அவன் பூக்கிறான்.
16 காற்று அடித்தவுடன் அது காணாமல் போகிறது.இருந்த இடம் தெரியாமல் போய்விடுகிறது.
17 ஆனால், யெகோவா காட்டுகிற மாறாத அன்புஅவருக்குப் பயந்து நடக்கிறவர்கள்மேல் என்றென்றுமே இருக்கும்.அவர்களுடைய பிள்ளைகளின் பிள்ளைகள்மேல் அவருடைய நீதி தங்கும்.18 அவருடைய ஒப்பந்தத்தின்படி நடக்கிறவர்களின் மேலும்,அவருடைய ஆணைகளைக் கவனமாகக் கடைப்பிடிக்கிறவர்களின் மேலும் அது தங்கும்.
19 யெகோவா தன்னுடைய சிம்மாசனத்தைப் பரலோகத்தில் உறுதியாக நிலைநிறுத்தியிருக்கிறார்.ராஜாவாக அவர் எல்லாவற்றையும் ஆளுகிறார்.
20 யெகோவாவின் பலம்படைத்த தூதர்களே,அவர் சொல்வதைக் கேட்டு, அவருடைய வார்த்தையை நிறைவேற்றுகிற தூதர்களே,நீங்கள் எல்லாரும் அவரைப் புகழுங்கள்.
21 யெகோவாவின் படைவீரர்களே,அவருடைய விருப்பத்தை நிறைவேற்றுகிற ஊழியர்களே,அவரைப் புகழுங்கள்.
22 யெகோவாவின் படைப்புகளே, நீங்கள் எல்லாரும் அவரைப் புகழுங்கள்.அவர் ஆளுகிற எல்லா இடங்களிலும் அவரைப் புகழுங்கள்.
என் முழு ஜீவனும் யெகோவாவைப் புகழட்டும்.
