இசைக் குழுவின் தலைவனுக்கு; தாவீதின் பாடல்.
139 யெகோவாவே, நீங்கள் என்னை ஆராய்ந்து பார்த்திருக்கிறீர்கள்.என்னைத் தெரிந்து வைத்திருக்கிறீர்கள்.
 2 நான் எப்போது உட்காருகிறேன், எப்போது எழுந்திருக்கிறேன் என்று உங்களுக்குத் தெரியும்.
நீங்கள் தூரத்தில் இருந்தாலும் என் யோசனைகள்கூட உங்களுக்குத் தெரியும்.
 3 நான் பயணம் செய்யும்போதும் படுக்கும்போதும் என்னைக் கவனிக்கிறீர்கள்.என் வழிகளையெல்லாம் நன்றாகத் தெரிந்து வைத்திருக்கிறீர்கள்.
 4 யெகோவாவே, என் வாயிலிருந்து ஒரு வார்த்தை வருவதற்கு முன்பே,நான் என்ன சொல்லப்போகிறேன் என்று உங்களுக்கு நன்றாகத் தெரியும்.
 5 எனக்கு முன்பக்கத்திலும் பின்பக்கத்திலும், என்னைச் சுற்றிலும் நீங்கள் இருக்கிறீர்கள்.உங்கள் கையை என்மேல் வைக்கிறீர்கள்.
 6 நீங்கள் என்னை எவ்வளவு நுணுக்கமாகத் தெரிந்து வைத்திருக்கிறீர்கள்!
இதெல்லாம் என் அறிவுக்கு அப்பாற்பட்டது!
என் புத்திக்கு எட்டாதது!
 7 உங்களுடைய சக்திக்கு மறைவாக நான் எங்கே தப்பித்துப் போக முடியும்?உங்கள் பார்வைக்கு மறைவாக எங்கே ஓடி ஒளிய முடியும்?
 8 நான் வானத்துக்கு ஏறினாலும் நீங்கள் அங்கே இருப்பீர்கள்.நான் கல்லறையில் படுக்கை போட்டாலும் நீங்கள் அங்கே இருப்பீர்கள்.
 9 நான் விடியலின் சிறகுகளோடு பறந்துபோய்,தொலைதூரத்திலுள்ள கடலருகே தங்கினால்கூட,10 அங்கேயும் உங்கள் கை எனக்கு வழிகாட்டும்.உங்கள் வலது கை என்னைத் தாங்கிப் பிடிக்கும்.
11 “இருட்டு கண்டிப்பாக என்னை மூடிக்கொள்ளும்!” என்று நான் சொல்லும்போது,
என்னைச் சூழ்ந்திருக்கிற இருட்டு வெளிச்சமாக மாறும்.
12 இருட்டுகூட உங்களுக்கு இருட்டாக இருக்காது.இரவுகூட உங்களுக்குப் பகல்போல் பிரகாசமாக இருக்கும்.உங்களைப் பொறுத்தவரை, இருட்டும் வெளிச்சமும் ஒன்றுதான்.
13 நீங்கள்தான் என் சிறுநீரகங்களை உருவாக்கினீர்கள்.என் தாயின் கர்ப்பத்தில் என்னைத் திரைபோட்டு மறைத்தீர்கள்.
14 பிரமிக்க வைக்கும் விதத்தில் என்னை அற்புதமாகப் படைத்திருக்கிறீர்கள்!
அதனால் உங்களைப் புகழ்கிறேன்.உங்கள் செயல்கள் எல்லாமே அற்புதமானவை.
அது எனக்கு மிக நன்றாகத் தெரியும்.
15 நான் மறைவான இடத்தில் உண்டாக்கப்பட்டபோது,என் தாயின் கர்ப்பத்தில் உருவாக்கப்பட்டபோது,என் எலும்புகள் உங்கள் கண்களுக்கு மறைவாக இருக்கவில்லை.
16 நான் கருவாக இருந்தபோதே உங்கள் கண்கள் என்னைப் பார்த்தன.என்னுடைய உறுப்புகள் எதுவும் உருவாவதற்கு முன்பே,அவை ஒவ்வொன்றைப் பற்றியும், அவை உருவாகும் நாட்களைப் பற்றியும்உங்களுடைய புத்தகத்தில் எழுதப்பட்டிருந்தது.
17 கடவுளே, உங்களுடைய யோசனைகள் எனக்கு எவ்வளவு அருமையானவை!
அவை கணக்கிலேயே அடங்காதவை!
18 நான் அவற்றை எண்ண ஆரம்பித்தால், அவை கடற்கரை மணலைவிட அதிகமாக இருக்கும்.
நான் கண்விழிக்கும்போதும் உங்களோடுதான் இருக்கிறேன்.
19 கடவுளே, நீங்கள் பொல்லாதவர்களை வெட்டி வீழ்த்தினால் எவ்வளவு நன்றாக இருக்கும்!
அப்போது, வன்முறைக்காரர்கள் என்னைவிட்டுப் போய்விடுவார்கள்.20 அவர்கள் கெட்ட எண்ணத்தோடு உங்களுக்கு எதிராகப் பேசுகிறார்கள்.அவர்கள் உங்களுடைய எதிரிகள்; உங்கள் பெயரை வீணாகப் பயன்படுத்துகிறார்கள்.
21 யெகோவாவே, உங்களை வெறுக்கிறவர்களை நான் வெறுக்காமல் இருப்பேனா?உங்களை எதிர்க்கிறவர்களை நான் அருவருக்காமல் இருப்பேனா?
22 அவர்களை அடியோடு வெறுக்கிறேன்.அவர்கள் எனக்குப் பரம விரோதிகளாக ஆகிவிட்டார்கள்.
23 கடவுளே, என்னை ஆராய்ந்து பார்த்து, என் இதயத்தைத் தெரிந்துகொள்ளுங்கள்.
என்னைச் சோதித்துப் பார்த்து, என் மனதிலுள்ள கவலைகளைப் புரிந்துகொள்ளுங்கள்.
24 எனக்குள் தவறான எண்ணம் ஏதாவது இருக்கிறதா என்று பாருங்கள்.முடிவில்லாத பாதையில் என்னை வழிநடத்துங்கள்.
