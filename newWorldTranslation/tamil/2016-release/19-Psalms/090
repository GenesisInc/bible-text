உண்மைக் கடவுளின் ஊழியரான மோசேயின் ஜெபம்.
90 யெகோவாவே, தலைமுறை தலைமுறைக்கும் நீங்கள்தான் எங்கள் குடியிருப்பாக இருக்கிறீர்கள்.
 2 மலைகள் தோன்றுவதற்கு முன்பிருந்தே,பூமியையும் உலகத்தையும் நீங்கள் உருவாக்குவதற்கு முன்பிருந்தே,என்றென்றும் கடவுளாக இருக்கிறவர் நீங்கள்தான்.
 3 அற்ப மனுஷனை நீங்கள் மண்ணுக்கே திருப்பி அனுப்புகிறீர்கள்.“மனிதர்களே, மண்ணுக்குத் திரும்புங்கள்!” என்று சொல்கிறீர்கள்.
 4 ஆயிரம் வருஷங்கள் உங்களுடைய பார்வையில் நேற்றைய தினம் போலவும்,கடந்துபோன ஜாமம் போலவும் இருக்கின்றன.
 5 அவர்களை நீங்கள் வாரிக்கொண்டு போகிறீர்கள்.அவர்களுடைய வாழ்நாள் கொஞ்ச நேர தூக்கத்தைப் போல ஆகிவிடுகிறது.அவர்கள் காலையில் முளைக்கிற புல்லைப் போல இருக்கிறார்கள்.
 6 காலையில் அது பூ பூத்து தளதளவென்று இருக்கிறது.ஆனால், சாயங்காலத்துக்குள் வாடி வதங்கிவிடுகிறது.
 7 உங்களுடைய கோபம் எங்களைச் சுட்டுப்பொசுக்குகிறது.உங்களுடைய கடும் கோபம் எங்களை நடுநடுங்க வைக்கிறது.
 8 எங்கள் குற்றங்களை உங்கள் கண் முன்னால் நிறுத்தியிருக்கிறீர்கள்.உங்கள் முகத்தின் ஒளி எங்களுடைய ரகசிய பாவங்களை வெட்டவெளிச்சமாக்குகிறது.
 9 உங்களுடைய ஆக்ரோஷத்தால் எங்களுடைய நாட்கள் குறைந்துவிடுகின்றன.எங்களுடைய வாழ்நாள் காலம் பெருமூச்சு போலச் சட்டென்று முடிந்துவிடுகிறது.
10 எங்களுடைய ஆயுள் 70 வருஷம்,நிறைய தெம்பு இருந்தால் 80 வருஷம்.
ஆனால், அவை துன்ப துயரங்களால்தான் நிறைந்திருக்கின்றன.அவை வேகமாக ஓடிவிடுகின்றன, நாங்களும் பறந்துவிடுகிறோம்.
11 உங்களுடைய கோபத்தின் கடுமையை யாரால் புரிந்துகொள்ள முடியும்?
உங்களுக்குக் காட்ட வேண்டிய பயபக்தியைப் போலவே அது அளவிட முடியாதது.
12 எங்கள் வாழ்நாட்களை நன்றாகப் பயன்படுத்துவதற்கு கற்றுக்கொடுங்கள்.அப்போதுதான், ஞானமுள்ள இதயத்தை நாங்கள் பெற்றுக்கொள்வோம்.
13 யெகோவாவே, திரும்பி வாருங்கள்! இன்னும் எவ்வளவு காலத்துக்குத்தான் இந்த நிலைமை?
உங்களுடைய ஊழியர்களைப் பார்த்துப் பரிதாபப்படுங்கள்.
14 காலையிலே உங்களுடைய மாறாத அன்பினால் எங்களைத் திருப்தியாக்குங்கள்.அப்போது, எங்கள் வாழ்நாளெல்லாம் சந்தோஷம் பொங்க ஆரவாரம் செய்வோம்.
15 நீங்கள் எங்களுக்குக் கஷ்டம் கொடுத்த நாட்களுக்கும்,நாங்கள் பாடுகளை அனுபவித்த வருஷங்களுக்கும் ஈடாகஎங்களைச் சந்தோஷப்படுத்துங்கள்.
16 உங்களுடைய ஊழியர்கள் உங்கள் செயல்களைப் பார்க்கட்டும்.அவர்களுடைய பிள்ளைகள் உங்களுடைய மேன்மையைப் பார்க்கட்டும்.
17 எங்கள் கடவுளான யெகோவாவே, உங்களுடைய கருணை எங்கள்மேல் தங்கட்டும்.
நாங்கள் செய்கிறவற்றில் எங்களுக்கு வெற்றி தாருங்கள்.
நாங்கள் செய்கிறவற்றில் தயவுசெய்து எங்களுக்கு வெற்றி தாருங்கள்.
