இசைக் குழுவின் தலைவனுக்கு; தாவீதின் சங்கீதம்.
31 யெகோவாவே, உங்களிடம் அடைக்கலம் புகுந்திருக்கிறேன்.
நான் அவமானப்படுவதற்கு ஒருபோதும் விட்டுவிடாதீர்கள்.
நீங்கள் நீதியானவர் என்பதால் என்னைக் காப்பாற்றுங்கள்.
 2 என் வேண்டுதலைக் காதுகொடுத்து கேளுங்கள்.
என்னைக் காப்பாற்ற சீக்கிரமாக வாருங்கள்.
மலைக்கோட்டை போல எனக்கு அடைக்கலம் கொடுங்கள்.மதில் சூழ்ந்த நகரம் போல எனக்குப் பாதுகாப்பு கொடுங்கள்.
 3 நீங்கள் எனக்கு மாபெரும் கற்பாறையாகவும் கோட்டையாகவும் இருக்கிறீர்கள்.உங்கள் பெயருக்காக நீங்கள் எனக்கு வழிகாட்டுவீர்கள், என்னை நடத்திச் செல்வீர்கள்.
 4 எதிரிகள் தந்திரமாக விரித்த வலையிலிருந்து என்னை விடுவிப்பீர்கள்.ஏனென்றால், நீங்கள்தான் என் கோட்டை.
 5 என் உயிரை உங்களுடைய கையில் ஒப்படைக்கிறேன்.
யெகோவாவே, சத்தியத்தின் கடவுளே, நீங்கள் என்னை விடுவித்திருக்கிறீர்கள்.
 6 நான் யெகோவாவையே நம்பியிருக்கிறேன்.ஒன்றுக்கும் உதவாத வீணான சிலைகளை வணங்குகிற ஆட்களை வெறுக்கிறேன்.
 7 நீங்கள் காட்டும் மாறாத அன்பினால் நான் மிகவும் சந்தோஷப்படுவேன்.நான் படுகிற கஷ்டத்தை நீங்கள் பார்த்திருக்கிறீர்கள்.என் அடிமனதிலுள்ள வேதனையை அறிந்திருக்கிறீர்கள்.
 8 என்னை எதிரியிடம் ஒப்படைக்காமல்,பாதுகாப்பான இடத்தில் நிற்க வைத்திருக்கிறீர்கள்.
 9 யெகோவாவே, நான் தவியாய்த் தவிக்கிறேன், எனக்குக் கருணை காட்டுங்கள்.
கடுமையான வேதனையில் என் கண்கள் சோர்ந்துவிட்டன,
என்னுடைய முழு உடலுமே தளர்ந்துவிட்டது.
10 என் வாழ்நாள் துக்கத்தில்தான் கழிகிறது.என் ஆயுள்காலம் மனக் குமுறலில்தான் கடந்துபோகிறது.
நான் செய்த பாவத்தால் என் சக்தி கரைந்துபோகிறது.என் எலும்புகள் பலவீனமாகின்றன.
11 எதிரிகள் எல்லாரும், முக்கியமாக அக்கம்பக்கத்தில் இருக்கிற எல்லாரும்,என்னைக் கேலி கிண்டல் செய்கிறார்கள்.
பழக்கமானவர்கள்கூட என்னைப் பார்த்துப் பயப்படுகிறார்கள்.தெருவில் என்னைப் பார்த்தால் ஓடிப்போகிறார்கள்.
12 நான் ஏதோ செத்துவிட்டது போல என்னை அடியோடு மறந்துவிட்டார்கள்.நான் உடைந்த ஜாடிபோல் ஆகிவிட்டேன்.
13 என்னைப் பற்றி நிறைய வதந்திகளைக் கேள்விப்படுகிறேன்.எங்கே திரும்பினாலும் திகிலாக இருக்கிறது.
எதிரிகள் எனக்கு எதிராக ஒன்றுதிரண்டு,
என்னைத் தீர்த்துக்கட்ட திட்டம் போடுகிறார்கள்.
14 ஆனால் யெகோவாவே, நான் உங்களை நம்பியிருக்கிறேன்.
“நீங்கள்தான் என் கடவுள்” என்று சொல்கிறேன்.
15 என் வாழ்நாள் உங்கள் கையில் இருக்கிறது.
என்னை எதிர்க்கிற ஆட்களிடமிருந்தும் துன்புறுத்துகிற ஆட்களிடமிருந்தும் காப்பாற்றுங்கள்.
16 உங்களுடைய ஊழியன்மேல் உங்கள் முகத்தைப் பிரகாசிக்கச் செய்யுங்கள்.
உங்களுடைய மாறாத அன்பினால் என்னைக் காப்பாற்றுங்கள்.
17 யெகோவாவே, உங்களைக் கூப்பிடுகிறேன்; நான் வெட்கப்பட்டுப்போவதற்கு விடாதீர்கள்.
ஆனால், பொல்லாதவர்கள் வெட்கப்பட்டுப்போகட்டும்.கல்லறையில் அவர்கள் அமைதியாகக் கிடக்கட்டும்.
18 பொய் பேசுகிற வாய் ஊமையாகட்டும்.நீதிமானுக்கு எதிராக ஆணவத்தோடும் அகம்பாவத்தோடும்அவமரியாதையோடும் பேசுகிற உதடுகள் திறக்காமல் போகட்டும்.
19 நீங்கள் தரும் நன்மைகள் எவ்வளவு ஏராளம்!
உங்களுக்குப் பயந்து நடப்பவர்களுக்காக அவற்றைச் சேமித்து வைத்திருக்கிறீர்கள்.உங்களிடம் அடைக்கலம் புகுந்தவர்களுக்காக எல்லார் முன்னாலும் அவற்றைப் பொழிந்திருக்கிறீர்கள்.
20 மனிதர்களுடைய சதித்திட்டங்களில் சிக்காதபடி,அவர்களை உங்களுடைய சன்னிதியின் மறைவில் நீங்கள் ஒளித்து வைப்பீர்கள்.அபாண்டமாகத் தாக்கிப் பேசுகிறவர்களிடமிருந்து பாதுகாப்பதற்காக,அவர்களை உங்களுடைய கூடாரத்தில் மறைத்து வைப்பீர்கள்.
21 சுற்றிவளைக்கப்பட்ட நகரத்திலே,யெகோவா மாறாத அன்பை எனக்கு அற்புதமான விதத்தில் காட்டினார்.அதனால் அவருக்குப் புகழ் சேரட்டும்.
22 பதற்றத்தில் நான்,
“உங்கள்முன் இல்லாதபடி ஒழிந்துபோய்விடுவேனே” என்று சொன்னேன்.
ஆனால், உதவிக்காக நான் கதறியதை நீங்கள் கேட்டீர்கள்.
23 யெகோவாவுக்கு உண்மையாக இருக்கிறவர்களே, அவரை நேசியுங்கள்!
உண்மையாக இருக்கிறவர்களை யெகோவா பாதுகாக்கிறார்.ஆனால், ஆணவமாக நடக்கிறவர்களைக் கடுமையாகத் தண்டிக்கிறார்.
24 யெகோவாவுக்காகக் காத்திருக்கிறவர்களே,தைரியமாக இருங்கள், நெஞ்சத்தில் உறுதியோடு இருங்கள்.
