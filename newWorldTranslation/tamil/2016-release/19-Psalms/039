இசைக் குழுவின் தலைவனுக்கு; எதித்தூன்; தாவீதின் சங்கீதம்.
39 “என் வாயால் பாவம் செய்யாதபடி,நான் கவனமாக நடந்துகொள்வேன்.
பொல்லாதவன் என் முன்னால் இருக்கும்வரை,என் வாய்க்குக் கடிவாளம் போட்டுக்கொள்வேன்” என்று சொன்னேன்.
  2 நான் வாய் திறக்காமல் அமைதியாக இருந்தேன்.நல்ல விஷயத்தைக்கூட பேசாமல் மவுனமாக இருந்தேன்.ஆனால், வேதனையில் பயங்கரமாகத் துடித்தேன்.
 3 என் இதயம் எனக்குள் புகைந்தது.
நான் யோசிக்க யோசிக்க, அது நெருப்பாய்ப் பற்றியெரிந்தது.
அப்போது, நான் இப்படிச் சொன்னேன்:
 4 “யெகோவாவே, என் முடிவைப் பற்றியும்,என் வாழ்நாட்களைப் பற்றியும் தெரிந்துகொள்ள எனக்கு உதவுங்கள்.அப்போதுதான், என் வாழ்க்கை எவ்வளவு குறுகியது என்று புரிந்துகொள்வேன்.
 5 உண்மையில், நீங்கள் என்னுடைய நாட்களைக் குறைத்திருக்கிறீர்கள்.உங்கள் பார்வையில் என் ஆயுள்காலம் ஒன்றுமே இல்லை.
மனிதன் பாதுகாப்பாக வாழ்வதுபோல் தெரிந்தாலும், அவன் வெறும் மூச்சுக்காற்றுதான். (சேலா)
 6 மனிதனின் வாழ்க்கை நிழல் போலத்தான் இருக்கிறது.
அவன் ஓடி ஓடி உழைப்பதெல்லாம் வீணாகத்தான் போகிறது.
தன் சொத்துகளை யார் அனுபவிப்பார்கள் என்றுகூட அவனுக்குத் தெரியாது.
ஆனாலும், அவற்றைக் குவித்து வைக்கிறான்.
 7 அப்படியிருக்கும்போது, யெகோவாவே, நான் எதற்காக நம்பிக்கையோடு காத்திருப்பேன்?
நீங்கள்தான் என்னுடைய ஒரே நம்பிக்கை.
 8 நான் செய்த எல்லா குற்றங்களிலிருந்தும் என்னை விடுவியுங்கள்.
முட்டாள்கள் என்னை மரியாதையில்லாமல் நடத்துவதற்கு விடாதீர்கள்.
 9 நான் அமைதியாக இருந்தேன்.என்னால் வாய் திறக்கவே முடியவில்லை.ஏனென்றால், இது உங்களுடைய செயல்.
10 நீங்கள் கொடுத்திருக்கும் தண்டனையை நீக்கிவிடுங்கள்.
உங்கள் கையில் அடி வாங்கி வாங்கி நான் தளர்ந்துபோயிருக்கிறேன்.
11 மனிதன் செய்கிற தவறுக்காக அவனைத் தண்டித்துத் திருத்துகிறீர்கள்.அவன் சேர்த்து வைக்கிற பொக்கிஷங்களை அந்துப்பூச்சிபோல் அரித்துவிடுகிறீர்கள்.
மனிதன் வெறும் மூச்சுக்காற்றுதான். (சேலா)
12 யெகோவாவே, என் ஜெபத்தைக் கேளுங்கள்.உதவிக்காக நான் கெஞ்சுவதைக் கேளுங்கள்.
என் கண்ணீரைப் பார்க்காமல் இருந்துவிடாதீர்கள்.
என் முன்னோர்களைப் போல நானும் உங்கள்முன் ஒரு அன்னியனாகவும்,நாடோடியாகவும் இருக்கிறேன்.
13 உங்களுடைய கோபப் பார்வையை என்னைவிட்டுத் திருப்பிவிடுங்கள்.அப்போதுதான், நான் இந்த உலகத்திலிருந்து ஒழிந்துபோவதற்கு முன்னால்
கொஞ்சமாவது சந்தோஷப்படுவேன்.”
