1 யெகோவாவே, நான் உங்களிடம் தஞ்சம் அடைந்திருக்கிறேன்.
என்னை ஒருபோதும் அவமானப்பட விட்டுவிடாதீர்கள்.
 2 உங்களுடைய நீதியால் என்னை விடுவித்துக் காப்பாற்றுங்கள்.
என் ஜெபத்தைக் காதுகொடுத்து கேட்டு, என்னைக் காப்பாற்றுங்கள்.
 3 என்னுடைய கற்பாறைக் கோட்டையாக இருங்கள்.நான் எப்போதுமே உங்களிடம் ஓடிவருவேன்.
என்னைக் காப்பாற்றுவதற்குக் கட்டளை கொடுங்கள்.ஏனென்றால், நீங்கள்தான் என்னுடைய மாபெரும் கற்பாறை, என் கோட்டை.
 4 கடவுளே, பொல்லாதவர்களின் கையிலிருந்தும்,அநியாயமாக அடக்கி ஒடுக்குகிறவர்களின் பிடியிலிருந்தும் என்னை விடுவியுங்கள்.
 5 உன்னதப் பேரரசரான யெகோவாவே, நீங்கள்தான் என்னுடைய நம்பிக்கை.சிறுவயதிலிருந்தே உங்களைத்தான் நம்பியிருக்கிறேன்.
 6 பிறந்ததிலிருந்தே உங்களைத்தான் சார்ந்திருக்கிறேன்.என் தாயின் வயிற்றிலிருந்து நீங்கள்தான் என்னை எடுத்தீர்கள்.
உங்களை எப்போதும் புகழ்கிறேன்.
 7 நிறைய பேர் என்னை அதிசயமாகப் பார்க்கிறார்கள்.ஆனால், நீங்கள்தான் எனக்குப் பலத்த அடைக்கலம்.
 8 நான் உங்களை வாயாரப் புகழ்கிறேன்.உங்களுடைய மேன்மையைப் பற்றி நாளெல்லாம் பேசுகிறேன்.
 9 என்னுடைய வயதான காலத்தில் என்னை ஒதுக்கித்தள்ளாதீர்கள்.என் உடல் தளர்ந்துபோகும்போது என்னைக் கைவிட்டுவிடாதீர்கள்.
10 எதிரிகள் எனக்கு விரோதமாகப் பேசுகிறார்கள்.என்னைக் கொல்லத் துடிப்பவர்கள் ஒன்றுகூடி சதி செய்கிறார்கள்.11 “கடவுள் அவனைக் கைவிட்டுவிட்டார்.
அவனைத் துரத்திப் பிடியுங்கள்.
அவனைக் காப்பாற்ற யாருமே இல்லை” என்று சொல்கிறார்கள்.
12 கடவுளே, என்னைவிட்டுத் தூரமாக இருக்காதீர்கள்.
என் கடவுளே, சீக்கிரமாக என் உதவிக்கு வாருங்கள்.
13 என்னை எதிர்க்கிறவர்கள் அவமானப்பட்டு அழிந்துபோகட்டும்.
எனக்குக் கேடு செய்யத் துடிக்கிறவர்கள்
கேவலப்பட்டும் வெட்கப்பட்டும் போகட்டும்.
14 ஆனால், நான் உங்களுக்காகக் காத்துக்கொண்டே இருப்பேன்.உங்களுடைய புகழுக்குப் புகழ் சேர்ப்பேன்.
15 உங்களுடைய நீதியான செயல்களும்,உங்களுடைய மீட்பின் செயல்களும்எண்ண முடியாத அளவுக்கு ஏராளமாக இருந்தாலும்,அவற்றைப் பற்றி நாளெல்லாம் சொல்வேன்.
16 உன்னதப் பேரரசரான யெகோவாவே,நான் போய் உங்களுடைய வல்லமையான செயல்களைப் பற்றிச் சொல்வேன்.உங்கள் நீதியைப் பற்றிச் சொல்வேன், உங்கள் நீதியைப் பற்றி மட்டுமே சொல்வேன்.
17 கடவுளே, சிறுவயதிலிருந்து நீங்கள்தான் எனக்குக் கற்றுக்கொடுத்திருக்கிறீர்கள்.உங்களுடைய அற்புதமான செயல்களைப் பற்றி இதுவரை சொல்லிக்கொண்டே இருக்கிறேன்.
18 கடவுளே, எனக்கு வயதாகி முடி நரைத்துப்போனால்கூட என்னைக் கைவிட்டுவிடாதீர்கள்.
ஏனென்றால், உங்களுடைய வல்லமையைப் பற்றி அடுத்த தலைமுறைக்குச் சொல்ல விரும்புகிறேன்.உங்களுடைய பலத்தைப் பற்றி வருங்காலச் சந்ததிக்குச் சொல்லத் துடிக்கிறேன்.
19 கடவுளே, உங்களுடைய நீதி வானளவுக்கு உயர்ந்தது.நீங்கள் மாபெரும் செயல்களைச் செய்திருக்கிறீர்கள்.கடவுளே, உங்களுக்கு நிகர் யார்?
20 நீங்கள் எனக்கு நிறைய வேதனைகளையும் கஷ்டங்களையும் அனுமதித்திருந்தாலும்கூட,இப்போது எனக்குப் புத்துயிர் கொடுங்கள்.பூமியின் ஆழத்திலிருந்து என்னைத் தூக்கிவிடுங்கள்.
21 நான் உயர்ந்துகொண்டே போவதற்கு உதவுங்கள்.என்னைச் சுற்றிலும் இருந்து, ஆறுதல் கொடுங்கள்.
22 அப்போது, உங்களுடைய உண்மைத்தன்மையை நினைத்து,நரம்பிசைக் கருவிகளால் உங்களைப் புகழ்வேன்.
என் கடவுளே, இஸ்ரவேலின் பரிசுத்தமான கடவுளே,யாழை மீட்டி உங்களைப் புகழ்ந்து பாடுவேன்.
23 என் உதடுகள் கம்பீரமாகவும் சந்தோஷமாகவும் உங்களைப் புகழ்ந்து பாடும்.ஏனென்றால், நீங்கள் என் உயிரைக் காப்பாற்றியிருக்கிறீர்கள்.
24 என் நாவு உங்களுடைய நீதியைப் பற்றி நாள் முழுவதும் பேசும்.ஏனென்றால், என்னை அழிக்கத் துடிக்கிறவர்கள் அவமானத்தில் தலைகுனிவார்கள்.
