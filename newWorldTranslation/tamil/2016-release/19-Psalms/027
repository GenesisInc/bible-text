தாவீதின் பாடல்.
27 யெகோவா எனக்கு ஒளியாக இருக்கிறார், அவர்தான் என்னை மீட்கிறார்.
யாரைப் பார்த்து நான் பயப்பட வேண்டும்?
யெகோவா என் உயிரைப் பாதுகாக்கிற கோட்டை.
யாரைப் பார்த்து நான் நடுங்க வேண்டும்?
 2 என் எதிரிகளான அக்கிரமக்காரர்கள் என்னை ஒழித்துக்கட்ட நினைத்து என்னைத் தாக்கினார்கள்.ஆனால், அவர்கள்தான் தடுமாறி விழுந்தார்கள்.
 3 ஒரு படையே வந்து என்னைச் சூழ்ந்துகொண்டாலும்,என் நெஞ்சம் பயப்படாது.
எனக்கு எதிராகப் போரே மூண்டாலும்,நான் நம்பிக்கையோடு இருப்பேன்.
 4 யெகோவாவிடம் ஒன்றைக் கேட்டேன்.யெகோவா எவ்வளவு இனிமையானவர் என்பதைப் பார்த்துக்கொண்டும்,அவருடைய ஆலயத்தைப் பிரமிப்போடு ரசித்துக்கொண்டும்,என் வாழ்நாளெல்லாம் யெகோவாவின் வீட்டிலேயே தங்கியிருக்க வேண்டுமென்று கேட்டேன்.அதற்காகத்தான் எப்போதும் ஏங்குவேன்.
 5 ஆபத்து நாளில் அவர் என்னைத் தன்னுடைய புகலிடத்தில் மறைத்து வைப்பார்.தன்னுடைய கூடாரத்தின் மறைவில் என்னை ஒளித்து வைப்பார்.கற்பாறையின் உயரத்திலே என்னைக் கொண்டுபோய் வைப்பார்.
 6 என்னைச் சூழ்ந்திருக்கிற எதிரிகளின் முன்னால் இப்போது தலைநிமிர்ந்து நிற்கிறேன்.அதனால், சந்தோஷ ஆரவாரத்தோடு அவருடைய கூடாரத்தில் பலிகளைச் செலுத்துவேன்.யெகோவாவைப் புகழ்ந்து பாடுவேன்.
 7 யெகோவாவே, என் கூக்குரலைக் கேளுங்கள்.எனக்குக் கருணை காட்டி, பதில் சொல்லுங்கள்.
 8 “என்னை தேடுங்கள்” என்று நீங்கள் கொடுத்த கட்டளையை என் இதயம் எனக்குச் சொன்னது.
யெகோவாவே, நான் நிச்சயம் உங்களைத் தேடுவேன்.
 9 உங்கள் முகத்தை என்னிடமிருந்து மறைத்துக்கொள்ளாதீர்கள்.
கோபத்தில் உங்களுடைய ஊழியனை ஒதுக்கிவிடாதீர்கள்.
நீங்கள்தான் எனக்குத் துணை.என்னை மீட்கும் கடவுளே, என்னைக் கைவிடாமலும் என்னைவிட்டு விலகாமலும் இருங்கள்.
10 என்னுடைய அப்பாவும் அம்மாவும் என்னைக் கைவிட்டாலும்,யெகோவா என்னைச் சேர்த்துக்கொள்வார்.
11 யெகோவாவே, உங்களுடைய வழியை எனக்குக் கற்றுக்கொடுங்கள்.எதிரிகளிடமிருந்து பாதுகாப்பதற்காக என்னை நேர்வழியில் நடத்துங்கள்.
12 விரோதிகளிடம் என்னை ஒப்படைத்துவிடாதீர்கள்.எனக்கு எதிராகப் பொய் சாட்சி சொல்ல ஆட்கள் கிளம்பியிருக்கிறார்கள்.என்னைத் தாக்கப்போவதாக அவர்கள் மிரட்டுகிறார்கள்.
13 என் வாழ்நாளெல்லாம் யெகோவா எனக்கு நல்லது செய்வார் என்ற விசுவாசம் மட்டும் இல்லையென்றால்,என் கதி என்ன ஆகியிருக்குமோ?
14 யெகோவாமேல் நம்பிக்கையாக இரு.
தைரியமாக இரு, நெஞ்சத்தில் உறுதியோடு இரு.
எப்போதும் யெகோவாமேல் நம்பிக்கையாக இரு.
