இசைக் குழுவின் தலைவனுக்கு; முத்லபேன் இசையில்; தாவீதின் சங்கீதம்.
9 யெகோவாவே, உங்களை முழு இதயத்தோடு புகழ்வேன்.உங்களுடைய அற்புதமான செயல்களைப் பற்றி அறிவிப்பேன்.
 2 உங்களை நினைத்து நினைத்து சந்தோஷத்தில் பூரிப்பேன்.உன்னதமான கடவுளே, உங்களுடைய பெயரைப் புகழ்ந்து பாடுவேன்.
 3 என் எதிரிகள் பின்வாங்கி ஓடும்போது கீழே விழுவார்கள்,உங்கள் முன்னால் அழிந்துபோவார்கள்.
 4 நீங்கள் என் வழக்கை நியாயமாகத் தீர்த்து வைக்கிறீர்கள்.உங்களுடைய சிம்மாசனத்தில் உட்கார்ந்து நீதி வழங்குகிறீர்கள்.
 5 தேசங்களைக் கண்டனம் செய்து, பொல்லாதவர்களை ஒழித்தீர்கள்.அவர்களுடைய பெயரைச் சுவடு தெரியாமல் என்றென்றைக்குமாக அழித்தீர்கள்.
 6 எதிரிகள் அடியோடு அழிக்கப்பட்டார்கள்.அவர்களுடைய நகரங்களை நீங்கள் தரைமட்டமாக்கினீர்கள்.அவர்களை இனி யாரும் நினைத்துக்கூடப் பார்க்க மாட்டார்கள்.
 7 ஆனால், யெகோவா என்றென்றும் சிம்மாசனத்தில் உட்கார்ந்திருக்கிறார்.நியாயம் வழங்குவதற்காகவே அவருடைய சிம்மாசனத்தை உறுதியாக நிலைநிறுத்தியிருக்கிறார்.
 8 உலகத்துக்கு அவர் நீதியான தீர்ப்பு வழங்குவார்.தேசங்களுக்கு நியாயமான தீர்ப்பு கொடுப்பார்.
 9 அடக்கி ஒடுக்கப்படுகிற மக்களுக்கு யெகோவா பாதுகாப்பான அடைக்கலமாக இருப்பார்.இக்கட்டான காலத்தில் அவர்களுக்குப் பாதுகாப்பான அடைக்கலமாக இருப்பார்.
10 உங்களுடைய பெயரைத் தெரிந்தவர்கள் உங்கள்மேல் நம்பிக்கை வைப்பார்கள்.யெகோவாவே, உங்களைத் தேடி வருகிறவர்களை நீங்கள் கைவிடவே மாட்டீர்கள்.
11 சீயோனில் குடியிருக்கிற யெகோவாவைப் புகழ்ந்து பாடுங்கள்.அவருடைய செயல்களை எல்லா மக்களுக்கும் தெரியப்படுத்துங்கள்.
12 அவர்களுடைய இரத்தத்துக்காகப் பழிவாங்குகிறவர் அவர்களை நினைத்துப் பார்ப்பார்.கஷ்டப்படுகிறவர்களின் கூக்குரலை மறக்க மாட்டார்.
13 மரண வாசல்களிலிருந்து என்னைத் தூக்கிவிடுகிற யெகோவாவே,எனக்குக் கருணை காட்டுங்கள்.என்னை வெறுக்கிறவர்கள் எனக்குக் கொடுக்கிற கஷ்டத்தைப் பாருங்கள்.14 அப்போது, உங்களுடைய அருமையான செயல்களை சீயோன் மகளுடைய வாசல்களில் சொல்வேன்.நீங்கள் தரும் மீட்பினால் சந்தோஷப்படுவேன்.
15 மக்கள் தாங்கள் வெட்டிய குழியிலேயே விழுந்தார்கள்.அவர்களுடைய கால் அவர்கள் விரித்த வலையிலேயே சிக்கிக்கொண்டது.
16 யெகோவா நிறைவேற்றும் தண்டனைத் தீர்ப்புகள் அவர் எப்படிப்பட்டவர் என்பதைக் காட்டுகின்றன.
பொல்லாதவன் தன்னுடைய கைகளின் செயல்களினாலேயே ஆபத்தில் சிக்கிக்கொண்டான்.
இகாயோன். (சேலா)
17 பொல்லாதவன் கல்லறைக்குப் போய்ச் சேருவான்.கடவுளை மறந்துவிடுகிற ஜனங்களும் அங்கேதான் போய்ச் சேருவார்கள்.
18 ஆனால், ஏழைகள் என்றைக்குமே மறக்கப்பட மாட்டார்கள்.தாழ்மையானவர்களின் நம்பிக்கையும் ஒருபோதும் வீண்போகாது.
19 யெகோவாவே, எழுந்து வாருங்கள்! அற்ப மனுஷனை ஜெயிக்க விடாதீர்கள்.
எல்லா தேசத்து ஜனங்களும் உங்கள் முன்னால் தீர்ப்பு பெறட்டும்.
20 யெகோவாவே, அவர்களைக் கதிகலங்க வையுங்கள்.தாங்கள் அற்ப மனுஷர்கள்தான் என்பதை அவர்கள் தெரிந்துகொள்ளட்டும். (சேலா)
