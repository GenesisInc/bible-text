தாவீதின் பாடல்.
25 யெகோவாவே, நான் உங்களிடம் உதவிக்காகக் கெஞ்சுகிறேன்.
 2 என் கடவுளே, நான் உங்களையே நம்பியிருக்கிறேன்.என்னை அவமானப்பட விட்டுவிடாதீர்கள்.
என்னுடைய வேதனைகளைப் பார்த்து எதிரிகள் சந்தோஷப்படும்படி செய்துவிடாதீர்கள்.
 3 உங்கள்மேல் நம்பிக்கையாக இருக்கிற யாருமே அவமானப்பட மாட்டார்கள்.காரணம் இல்லாமல் துரோகம் செய்கிறவர்களுக்குத்தான் அவமானம் காத்திருக்கிறது.
 4 யெகோவாவே, உங்களுடைய பாதைகளை எனக்குக் காட்டுங்கள்.உங்களுடைய வழிகளை எனக்குக் கற்றுக்கொடுங்கள்.
 5 உங்களுடைய சத்திய பாதையில் என்னை நடத்தி, எனக்குக் கற்றுக்கொடுங்கள்.ஏனென்றால், என்னை மீட்கும் கடவுள் நீங்கள்தான்.
நாள் முழுவதும் உங்களைத்தான் எதிர்பார்த்துக் காத்திருக்கிறேன்.
 6 யெகோவாவே, உங்களுடைய இரக்கத்தையும் மாறாத அன்பையும் நினைத்துப் பாருங்கள்.அவற்றை ஆரம்பக் காலத்திலிருந்தே நீங்கள் காட்டி வருகிறீர்களே.
 7 நான் இளமையில் செய்த பாவங்களையும் குற்றங்களையும் நினைத்துப் பார்க்காதீர்கள்.
யெகோவாவே, நீங்கள் நல்ல மனம் உள்ளவராக இருப்பதால்,உங்களுடைய மாறாத அன்பின்படியே என்னை நினைத்துப் பாருங்கள்.
 8 யெகோவா நல்லவர், நேர்மையானவர்.
அதனால்தான், பாவிகளுக்கு நல்ல வழியைக் கற்றுக்கொடுக்கிறார்.
 9 அவர் தாழ்மையானவர்களை நேர்வழியில் நடத்துவார்.தாழ்மையானவர்களுக்கு தன்னுடைய பாதையைக் காட்டுவார்.
10 யெகோவா தன் ஒப்பந்தத்துக்கும் நினைப்பூட்டுதல்களுக்கும் கீழ்ப்படிகிறவர்களிடம்எப்போதுமே மாறாத அன்பைக் காட்டி, உண்மையோடு நடந்துகொள்கிறார்.
11 யெகோவாவே, நான் செய்த குற்றம் பெரிதாக இருந்தாலும்,உங்கள் பெயருக்காக என்னை மன்னித்துவிடுங்கள்.
12 யெகோவாவுக்குப் பயப்படுகிறவன் யார்?
அவன் தேர்ந்தெடுக்க வேண்டிய வழியைப் பற்றி அவர் அவனுக்குக் கற்றுக்கொடுப்பார்.
13 அவன் நன்மைகளை அனுபவிப்பான்.அவனுடைய சந்ததிக்கு இந்தப் பூமி சொந்தமாகும்.
14 தனக்குப் பயந்து நடக்கிறவர்களுக்கு யெகோவா நெருங்கிய நண்பராக இருக்கிறார்.தன்னுடைய ஒப்பந்தத்தை அவர்களுக்குத் தெரியப்படுத்துகிறார்.
15 என் கண்கள் எப்போதும் யெகோவாவையே எதிர்பார்த்துக்கொண்டு இருக்கின்றன.அவரே என் கால்களை வலையிலிருந்து விடுவிப்பார்.
16 உதவிக்கு யாரும் இல்லாமல் நான் தனியாகத் தவிக்கிறேன்.அதனால், உங்கள் முகத்தை என் பக்கமாகத் திருப்பி, எனக்குக் கருணை காட்டுங்கள்.
17 என் இதயத்தின் வேதனைகள் பெருகிவிட்டன.இந்தத் தவிப்பிலிருந்து என்னை விடுவியுங்கள்.
18 நான் படுகிற துன்பத்தையும் துயரத்தையும் பார்த்து,என் பாவங்களையெல்லாம் மன்னித்துவிடுங்கள்.
19 எத்தனை பேர் என்னை எதிர்க்கிறார்கள் பாருங்கள்!எவ்வளவு மூர்க்கமாக என்னை வெறுக்கிறார்கள் பாருங்கள்!
20 என் உயிரைப் பாதுகாத்து, என்னைக் காப்பாற்றுங்கள்.
என்னைத் தலைகுனிய விட்டுவிடாதீர்கள்.
ஏனென்றால், நான் உங்களிடம் தஞ்சம் அடைந்திருக்கிறேன்.
21 என்னுடைய உத்தமமும் நேர்மையும் என்னைப் பாதுகாக்கட்டும்.நான் உங்களையே எதிர்பார்த்துக் காத்திருக்கிறேன்.
22 கடவுளே, எல்லா வேதனைகளிலிருந்தும் இஸ்ரவேலைக் காப்பாற்றுங்கள்.
