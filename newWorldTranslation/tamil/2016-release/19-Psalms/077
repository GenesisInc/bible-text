இசைக் குழுவின் தலைவனுக்கு; எதித்தூன். ஆசாப்பின் சங்கீதம்.
77 நான் கடவுளிடம் கெஞ்சிக் கதறுவேன்.என் குரலை உயர்த்திக் கடவுளிடம் கெஞ்சிக் கதறுவேன்.அவர் என் சத்தத்தைக் கேட்பார்.
 2 இக்கட்டு நாளில் நான் யெகோவாவைத் தேடுகிறேன்.
ராத்திரியில் என் கைகளை அவர்முன் விரித்தபடியே இருக்கிறேன்.
ஆனாலும், எனக்கு ஆறுதல் கிடைத்த பாடில்லை.
 3 கடவுளை நினைக்கிறேன், குமுறி அழுகிறேன்.குழம்பித் தவிக்கிறேன், துவண்டுபோகிறேன். (சேலா)
 4 கடவுளே, நான் தூங்க முடியாதபடி என் கண் இமைகளை நீங்கள் பிடித்திருக்கிறீர்கள்.பேச்சே வராத அளவுக்கு நான் கலங்கிப்போயிருக்கிறேன்.
 5 பூர்வ நாட்களை நினைத்துப் பார்க்கிறேன்.பழங்காலத்து வருஷங்களை யோசித்துப் பார்க்கிறேன்.
 6 ராத்திரி நேரத்தில் என் பாடலை நினைத்துப் பார்க்கிறேன்.இதயத்தில் ஆழமாக யோசித்துப் பார்க்கிறேன்.நன்றாக ஆராய்ந்து பார்க்கிறேன்.
 7 யெகோவா எங்களை ஒரேயடியாக ஒதுக்கிவிடுவாரா?
இனி கருணை காட்டவே மாட்டாரா?
 8 அவருடைய மாறாத அன்பு அடியோடு மறைந்துவிட்டதா?
அவருடைய வாக்குறுதிகள் நிறைவேறுவதை இனி எந்தத் தலைமுறையுமே பார்க்க முடியாதா?
 9 கருணை காட்ட கடவுள் மறந்துவிட்டாரா?அல்லது, கோபத்தில் இரக்கம் காட்டுவதை விட்டுவிட்டாரா? (சேலா)
10 “உன்னதமான கடவுள் எங்களுக்கு உதவி செய்வதை நிறுத்திவிட்டார்,
இதுதான் எனக்கு ரொம்ப வேதனையாக இருக்கிறது” என்று நான் புலம்பிக்கொண்டிருக்க வேண்டுமா?
11 “யா” செய்த செயல்களை நினைத்துப் பார்ப்பேன்.பூர்வ காலத்தில் நீங்கள் செய்த அதிசயங்களை யோசித்துப் பார்ப்பேன்.
12 கடவுளே, நீங்கள் செய்த காரியங்களையெல்லாம் தியானித்துப் பார்ப்பேன்.உங்களுடைய செயல்களைப் பற்றி ஆழமாக யோசிப்பேன்.
13 கடவுளே, உங்களுடைய வழிகள் பரிசுத்தமானவை.
கடவுளே, உங்களைப் போன்ற மகத்தான கடவுள் யார்?
14 நீங்கள்தான் உண்மையான கடவுள், அற்புதமான காரியங்களைச் செய்கிறவர்.
உங்கள் பலத்தை எல்லா மக்களுக்கும் காட்டியிருக்கிறீர்கள்.
15 உங்கள் ஜனங்களான யாக்கோபின் வம்சத்தாரையும் யோசேப்பின் வம்சத்தாரையும்,உங்களுடைய வல்லமையால் காப்பாற்றியிருக்கிறீர்கள். (சேலா)
16 கடவுளே, தண்ணீர் உங்களைப் பார்த்தது.தண்ணீர் உங்களைப் பார்த்து உருண்டு புரண்டது.
ஆழமான தண்ணீர் கொந்தளித்தது.
17 மேகங்கள் மழை பொழிந்தன.
மேகமூட்டமான வானம் முழங்கியது.உங்களுடைய அம்புகள் அங்கும் இங்கும் பறந்தன.
18 உங்களுடைய இடிமுழக்கத்தின் சத்தம்,ரதங்களுடைய சக்கரங்களின் சத்தத்தைப் போல இருந்தது.மின்னல்களின் வெளிச்சம் பூமியைப் பிரகாசிக்க வைத்தது.பூமி அதிர்ந்து, குலுங்கியது.
19 நீங்கள் கடலுக்குள் உங்கள் பாதையைப் போட்டீர்கள்.திரளான தண்ணீர் வழியாக நடந்து போனீர்கள்.ஆனால், உங்கள் காலடி தடத்தைக் கண்டுபிடிக்க முடியாமல் போனது.
20 மோசேயின் கையாலும் ஆரோனின் கையாலும்,உங்களுடைய மக்களை மந்தைபோல் பத்திரமாக அழைத்து வந்தீர்கள்.
