தாவீதின் பாடல்.
37 அக்கிரமக்காரர்களைப் பார்த்து எரிச்சலடையாதே.பொல்லாதவர்களைப் பார்த்துப் பொறாமைப்படாதே.
 2 அவர்கள் புல்லைப் போலச் சீக்கிரமாக வாடிப்போவார்கள்.பசும்புல்லைப் போல வாடி வதங்கிப்போவார்கள்.
 3 யெகோவாமேல் நம்பிக்கை வைத்து, நல்லது செய்.பூமியில் குடியிருந்து, உண்மையோடு நடந்துகொள்.
 4 யெகோவாவை வணங்குவதில் அளவில்லாமல் சந்தோஷப்படு.அப்போது, உன் இதயத்திலுள்ள ஆசைகளை அவர் நிறைவேற்றி வைப்பார்.
 5 உன் வழியை யெகோவாவிடம் ஒப்படைத்துவிடு.அவரையே சார்ந்திரு, அவர் உனக்காக எல்லாவற்றையும் செய்வார்.
 6 உன்னுடைய நீதியை விடியற்கால வெளிச்சம் போலவும்,உன்னுடைய நியாயத்தை நடுப்பகல் வெளிச்சம் போலவும் அவர் பிரகாசிக்க வைப்பார்.
 7 யெகோவாவுக்கு முன்னால் அமைதியாக இரு.அவருக்காக நம்பிக்கையோடு காத்திரு.
சதித்திட்டங்கள் தீட்டி அவற்றைச் சாமர்த்தியமாக நடத்திக் காட்டுகிறமனுஷனைப் பார்த்து நீ எரிச்சலடையாதே.
 8 கோபத்தையும் ஆத்திரத்தையும் விட்டுவிடு.எரிச்சல்பட்டு ஏதாவது தப்பு செய்துவிடாதே.
 9 அக்கிரமக்காரர்கள் அடியோடு அழிக்கப்படுவார்கள்.ஆனால், யெகோவாமேல் நம்பிக்கையாக இருக்கிறவர்கள்
இந்தப் பூமியைச் சொந்தமாக்கிக்கொள்வார்கள்.
10 இன்னும் கொஞ்ச நேரம்தான், பொல்லாதவர்கள் யாருமே இருக்க மாட்டார்கள்.அவர்கள் இருந்த இடத்தில் தேடினாலும் அவர்களைப் பார்க்க முடியாது.11 ஆனால், தாழ்மையானவர்கள் இந்தப் பூமியைச் சொந்தமாக்கிக்கொள்வார்கள்.அவர்கள் அளவில்லாத சமாதானத்தையும், முடிவில்லாத சந்தோஷத்தையும் அனுபவிப்பார்கள்.
12 நீதிமானுக்கு எதிராகப் பொல்லாதவன் சூழ்ச்சி செய்கிறான்.அவனைப் பார்த்துப் பற்களை நறநறவென்று கடிக்கிறான்.
13 ஆனால், அந்தப் பொல்லாதவனைப் பார்த்து யெகோவா சிரிப்பார்.ஏனென்றால், அவனுக்கு முடிவு வருமென்று அவருக்குத் தெரியும்.
14 அடக்கி ஒடுக்கப்படுகிற ஏழைகளைக் கொன்றுபோடுவதற்காக,நேர்மையாக நடக்கிறவர்களைப் படுகொலை செய்வதற்காக,பொல்லாதவர்கள் தங்களுடைய வாளை உருவுகிறார்கள், வில்லை வளைக்கிறார்கள்.
15 ஆனால், அவர்களுடைய வாள் அவர்களுடைய நெஞ்சிலேயே பாயும்.அவர்களுடைய வில்லுகள் முறிந்துபோகும்.
16 பொல்லாதவர்கள் வைத்திருக்கிற ஏராளமான பொருள்களைவிடநீதிமான்கள் வைத்திருக்கிற கொஞ்சம் பொருளே மேல்.
17 பொல்லாதவர்களின் கைகள் முறிக்கப்படும்.ஆனால், நீதிமான்களுக்கு யெகோவா கைகொடுத்து உதவுவார்.
18 குற்றமற்றவர்கள் படுகிற கஷ்டம் யெகோவாவுக்குத் தெரியும்.அவர்களுடைய சொத்து அழியாமல் என்றென்றும் நிலைத்திருக்கும்.
19 அழிவு காலத்தில் அவர்களுக்குத் தலைகுனிவு ஏற்படாது.பஞ்ச காலத்தில் அவர்களிடம் ஏராளமான உணவு இருக்கும்.
20 ஆனால், பொல்லாதவர்கள் அழிந்துபோவார்கள்.யெகோவாவின் எதிரிகள் செழுமையான புல்வெளிகளைப் போலவும்,புகையைப் போலவும் மறைந்துபோவார்கள்.
21 பொல்லாதவன் கடன் வாங்கிவிட்டுத் திருப்பிக்கொடுக்காமல் இருக்கிறான்.ஆனால், நீதிமான் தாராள மனதோடு அள்ளிக் கொடுக்கிறான்.
22 கடவுளுடைய ஆசீர்வாதத்தைப் பெற்றவர்கள் இந்தப் பூமியைச் சொந்தமாக்கிக்கொள்வார்கள்.ஆனால், அவருடைய சாபத்தைப் பெற்றவர்கள் அழிந்துபோவார்கள்.
23 ஒருவன் போகிற வழி யெகோவாவுக்குப் பிரியமாக இருந்தால்,அவன் ஒவ்வொரு அடி எடுத்து வைக்கும்போதும் அவனுக்கு அவர் வழிகாட்டுவார்.
24 அவன் தடுமாறினாலும் கீழே விழுந்துவிட மாட்டான்.ஏனென்றால், யெகோவா அவனுடைய கையைப் பிடித்திருக்கிறார்.
25 நான் வாலிபனாக இருந்தேன், இப்போது முதியவனாகவும் ஆகிவிட்டேன்.ஆனால், நீதிமானைக் கடவுள் கைவிட்டதையோ,அவனுடைய பிள்ளைகள் உணவுக்காகக் கையேந்துவதையோஇதுவரை நான் பார்த்ததில்லை.
26 அவன் தாராளமாகக் கடன் கொடுக்கிறான்.அவனுடைய பிள்ளைகளுக்கு ஆசீர்வாதம் காத்திருக்கிறது.
27 கெட்டதை விட்டுவிட்டு, நல்லது செய்.அப்போது, என்றென்றும் நிலைத்திருப்பாய்.
28 ஏனென்றால், யெகோவா நியாயத்தை நேசிக்கிறார்.அவருக்கு உண்மையாக இருப்பவர்களைக் கைவிட மாட்டார்.
அவர்கள் எப்போதும் பாதுகாக்கப்படுவார்கள்.ஆனால், பொல்லாதவர்களின் பிள்ளைகள் அழிந்துபோவார்கள்.
29 நீதிமான்கள் இந்தப் பூமியைச் சொந்தமாக்கிக்கொள்வார்கள்.அவர்கள் என்றென்றும் அதில் வாழ்வார்கள்.
30 நீதிமானுடைய வாய் ஞானத்தைப் பொழிகிறது.அவனுடைய நாவு நியாயத்தைப் பேசுகிறது.
31 அவனுடைய கடவுளின் சட்டம் அவன் இதயத்தில் இருக்கிறது.அவனுடைய கால்கள் தடுமாறாது.
32 நீதிமானைப் பொல்லாதவன் நோட்டமிடுகிறான்.அவனைத் தீர்த்துக்கட்ட வழிதேடுகிறான்.
33 ஆனால், யெகோவா அவனைப் பொல்லாதவனுடைய கையில் விட்டுவிட மாட்டார்.அவனைக் குற்றவாளி என்று நியாயந்தீர்க்க மாட்டார்.
34 யெகோவாமேல் நம்பிக்கையாக இருந்து, அவருடைய வழியில் நட.அப்போது, அவர் உன்னை உயர்த்துவார், இந்தப் பூமியை உனக்குச் சொந்தமாகக் கொடுப்பார்.
பொல்லாதவர்கள் அழிந்துபோவதை நீ பார்ப்பாய்.
35 ஈவிரக்கமே இல்லாத அக்கிரமக்காரனை நான் பார்த்தேன்.சொந்த மண்ணில் செழித்து வளர்ந்திருக்கிற மரம்போல் அவன் இருந்தான்.
36 ஆனால் திடீரென்று ஒருநாள், அவன் இல்லாமல் போய்விட்டான்.அவனை எவ்வளவோ தேடினேன், ஆனாலும் கண்டுபிடிக்க முடியவில்லை.
37 நீ குற்றமற்றவனை கவனி.நேர்மையானவனை எப்போதும் பார்.ஏனென்றால், அவனுடைய எதிர்காலம் நிம்மதியாக இருக்கும்.
38 குற்றவாளிகள் எல்லாரும் அழிக்கப்படுவார்கள்.பொல்லாதவர்களுக்கு எந்த எதிர்காலமும் கிடையாது.
39 நீதிமான்களை யெகோவா மீட்கிறார்.இக்கட்டான காலத்தில் அவரே அவர்களுக்குக் கோட்டையாக இருப்பார்.
40 யெகோவா அவர்களுக்கு உதவி செய்வார், அவர்களைக் காப்பாற்றுவார்.
பொல்லாதவர்களிடமிருந்து அவர்களை விடுவித்து, பாதுகாப்பார்.ஏனென்றால், அவர்கள் அவரிடம் தஞ்சம் அடைந்திருக்கிறார்கள்.
