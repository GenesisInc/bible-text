இசைக் குழுவின் தலைவனுக்கு; கோராகுவின் மகன்களுடைய சங்கீதம்.
49 மக்களே, எல்லாரும் இதைக் கேளுங்கள்.
உலக ஜனங்களே, எல்லாரும் கவனியுங்கள். 2 சிறியவர்களே, பெரியவர்களே,ஏழைகளே, பணக்காரர்களே, எல்லாரும் கேளுங்கள்.
 3 என் வாய் ஞானமான வார்த்தைகளைப் பேசும்.என் இதயம் ஆழமான விஷயங்களைத் தியானிக்கும்.
 4 பழமொழியை நான் காதுகொடுத்துக் கேட்பேன்.யாழ் இசைத்துக்கொண்டே என் விடுகதையை விளக்குவேன்.
 5 கொடிய காலங்களில் நான் எதற்காகப் பயப்பட வேண்டும்?என்னைக் கவிழ்க்க நினைக்கிறவர்களின் அக்கிரமம் என்னைச் சூழ்ந்துகொள்ளும்போதுநான் ஏன் நடுங்க வேண்டும்?
 6 சொத்துகள்மேல் நம்பிக்கை வைக்கிறவர்களோ,சொத்துகளைக் குவித்து வைத்திருப்பதாகப் பெருமை பேசுகிறவர்களோ, 7 யாராக இருந்தாலும், இன்னொருவனின் உயிரை மீட்கவே முடியாது.அவனுக்காகக் கடவுளுக்கு மீட்புவிலையைக் கொடுக்கவும் முடியாது. 8 (அவர்களுடைய உயிருக்கான மீட்புவிலை ரொம்பவே பெரிது.அதை அவர்களால் கொடுக்கவே முடியாது.) 9 சவக்குழிக்குள் போகாமல் என்றென்றும் வாழும்படி ஒருவனை யாராலும் மீட்க முடியாது.
10 ஞானமுள்ளவர்கள்கூட செத்துப்போவதை அவர்கள் பார்க்கிறார்கள்.முட்டாள்களும் புத்தி இல்லாதவர்களும் அழிந்துபோகிறார்கள்.அவர்கள் தங்களுடைய சொத்தை மற்றவர்களுக்குத்தான் விட்டுவிட்டுப் போக வேண்டியிருக்கிறது.
11 ஆனாலும், தங்களுடைய வீடுகள் காலாகாலத்துக்கு இருக்க வேண்டுமென்றும்,தங்களுடைய கூடாரங்கள் தலைமுறை தலைமுறையாக இருக்க வேண்டுமென்றுமே ஆசைப்படுகிறார்கள்.
அதனால், தங்களுடைய நிலபுலன்களுக்குத் தங்களுடைய பெயரை வைத்துக்கொள்கிறார்கள்.
12 ஆனால், மனிதனுக்கு எவ்வளவுதான் மதிப்பு மரியாதை இருந்தாலும்,அவனால் நிலைத்திருக்க முடியாது.அழிந்துபோகிற மிருகங்களைப் போலத்தான் அவனும் இருக்கிறான்.
13 முட்டாள்களுக்கும், அவர்களுடைய வழியில் போகிறவர்களுக்கும்,அவர்களுடைய வீண் பேச்சைக் கேட்கிறவர்களுக்கும் அதே முடிவுதான் வரும். (சேலா)
14 வெட்டப்படுவதற்காகக் கொண்டுபோகப்படுகிற செம்மறியாடுகள்போல்
அவர்கள் கல்லறைக்குக் கொண்டுபோகப்படுகிறார்கள்.இனி சாவுதான் அவர்களுடைய மேய்ப்பன்.
நேர்மையானவர்கள் விடியற்காலையில் அவர்களை ஆளுவார்கள்.அவர்கள் சுவடு தெரியாமல் அழிந்துபோவார்கள்;
இனி மாளிகையில் குடியிருக்காமல் கல்லறையில்தான் குடியிருப்பார்கள்.
15 ஆனால், கல்லறையின் கோரப் பிடியிலிருந்து கடவுள் என்னை விடுவிப்பார்.அவர் என்னைக் கைப்பிடித்துத் தூக்கிவிடுவார். (சேலா)
16 ஒருவன் பணக்காரனாவதைப் பார்த்தோ,அவனுடைய வீடு ஆடம்பரமாகிக்கொண்டே போவதைப் பார்த்தோ நீ பயப்படாதே.17 ஏனென்றால், சாகும்போது அவனால் எதையுமே கொண்டுபோக முடியாது.அவனுடைய சொத்துப்பத்துகள் எதுவும் அவனோடு போகாது.
18 உயிரோடு இருக்கும்போது அவன் தன்னையே பாராட்டிக்கொள்கிறான்.
(ஒருவனுக்கு வசதிவாய்ப்புகள் பெருகும்போது ஜனங்கள் அவனைப் புகழ்வார்கள்.)
19 ஆனால் கடைசியில், தன்னுடைய முன்னோர்களைப் போலவே அவன் செத்துப்போகிறான்.
அவர்கள் யாரும் இனி வெளிச்சத்தைப் பார்க்கவே மாட்டார்கள்.
20 ஒருவன் இதைப் புரிந்துகொள்ளாவிட்டால்,அவனுக்கு எவ்வளவுதான் மதிப்பு மரியாதை இருந்தாலும்,
அழிந்துபோகிற மிருகங்களைப் போலத்தான் இருப்பான்.
