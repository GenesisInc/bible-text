இசைக் குழுவின் தலைவனுக்கு; கித்தீத் இசையில்; ஆசாப்பின் பாடல்.
81 நம் பலமாக இருக்கிற கடவுளுக்குமுன் சந்தோஷ ஆரவாரம் செய்யுங்கள்.
யாக்கோபின் கடவுளுக்குமுன் வெற்றி முழக்கம் செய்யுங்கள்.
 2 இன்னிசையை ஆரம்பியுங்கள், கஞ்சிராவை எடுத்துத் தட்டுங்கள்.இனிய ஓசை எழுப்பும் யாழையும் நரம்பிசைக் கருவியையும் வாசியுங்கள்.
 3 மாதப் பிறப்பு நாளில் ஊதுகொம்பை ஊதுங்கள்.பண்டிகை கொண்டாடப்படுகிற பௌர்ணமி நாளில் ஊதுகொம்பை ஊதுங்கள்.
 4 ஏனென்றால், இது இஸ்ரவேலுக்குக் கொடுக்கப்பட்ட உத்தரவு.யாக்கோபின் கடவுளால் கொடுக்கப்பட்ட ஆணை.
 5 அவர் எகிப்து தேசத்துக்கு விரோதமாகப் போனபோது,யோசேப்புக்கு அதை ஒரு நினைப்பூட்டுதலாகக் கொடுத்தார்.
அடையாளம் தெரியாத ஒரு குரலை நான் கேட்டேன்.
 6 அது இப்படிச் சொன்னது: “அவனுடைய தோளில் இருந்த சுமையை நான் எடுத்துவிட்டேன்.கூடையைப் பிடித்திருந்த அவனுடைய கைகளுக்கு விடுதலை கொடுத்துவிட்டேன்.
 7 இக்கட்டான சமயத்தில் நீ என்னைக் கூப்பிட்டாய், நான் உன்னைக் காப்பாற்றினேன்.இடிமுழக்கம் உண்டாகிற மேகத்திலிருந்து பதில் சொன்னேன்.
மேரிபாவின் தண்ணீருக்குப் பக்கத்தில் உன்னைச் சோதித்தேன். (சேலா)
 8 என் ஜனங்களே, கேளுங்கள்.
நான் உங்களுக்கு எதிராகச் சாட்சி சொல்வேன்.
இஸ்ரவேலே, நான் சொல்வதை நீ கேட்டால் எவ்வளவு நன்றாக இருக்கும்!
 9 அப்போது, உன் நடுவே வேறு தெய்வங்களே இருக்காது.பொய் தெய்வத்துக்கு முன்னால் நீ தலைவணங்க மாட்டாய்.
10 யெகோவாவாகிய நான்தான் உன் கடவுள்.எகிப்து தேசத்திலிருந்து உன்னைக் கூட்டிக்கொண்டு வந்தவர் நான்தான்.
உன் வாயை நன்றாகத் திற, நான் அதை நிரப்புவேன்.
11 ஆனால், என் ஜனங்கள் என் பேச்சைக் கேட்கவில்லை.இஸ்ரவேல் எனக்கு அடங்கி நடக்கவில்லை.
12 அதனால், அவர்களுடைய பிடிவாதமான இதயத்தின்படி நடக்க அவர்களை விட்டுவிட்டேன்.அவர்களுக்கு எது சரியென்று பட்டதோ அதைத்தான் செய்தார்கள்.
13 என் ஜனங்கள் என் பேச்சைக் கேட்டால் எவ்வளவு நன்றாக இருக்கும்!இஸ்ரவேல் என் வழிகளில் நடந்தால் எவ்வளவு அருமையாக இருக்கும்!
14 அப்போது, அவர்களுடைய எதிரிகளை நான் உடனடியாக அடக்கிவிடுவேன்.என் கையை நீட்டி அவர்களுடைய விரோதிகளைத் தாக்குவேன்.
15 யெகோவாவை வெறுப்பவர்கள் அவருக்குமுன் அடங்கி ஒடுங்கி நிற்பார்கள்.அவர்களுக்கு வரப்போகும் நிலைமை என்றென்றுமே மாறாது.
16 ஆனால், உனக்கு அவர் உயர்தரமான கோதுமையைச் சாப்பிடக் கொடுப்பார்.மலைத் தேனைக் கொடுத்து உன்னைத் திருப்திப்படுத்துவார்.”
