இசைக் குழுவின் தலைவனுக்கு; தாவீதின் சங்கீதம். தாவீது பத்சேபாளுடன் உறவுகொண்டதைப் பற்றி நாத்தான் தீர்க்கதரிசி அவரிடம் வந்து பேசிய பிறகு பாடியது.
51 கடவுளே, உங்களுடைய மாறாத அன்பின்படி எனக்குக் கருணை காட்டுங்கள்.
உங்களுடைய மகா இரக்கத்தின்படி என் குற்றங்களைத் துடைத்தழியுங்கள்.
 2 என் குற்றங்களை முழுமையாகக் கழுவிவிடுங்கள்.என் பாவத்தை நீக்கி, என்னைச் சுத்தப்படுத்துங்கள்.
 3 ஏனென்றால், என் குற்றங்கள் எனக்கு நன்றாகத் தெரியும்.என் பாவம் எப்போதும் என் கண் முன்னால் இருக்கிறது.
 4 உங்களுக்கு எதிராகவே நான் பாவம் செய்துவிட்டேன்.நீங்கள் வெறுக்கும் காரியங்களைச் செய்துவிட்டேன்.
அதனால், நீங்கள் சொல்வது நீதியானதுதான்.உங்கள் தீர்ப்பு நியாயமானதுதான்.
 5 நான் குற்றம் குறையோடு பிறந்தேன்.பாவத்தோடு என் தாயின் வயிற்றில் உருவானேன்.
 6 உள்ளத்தில் உண்மையாக இருப்பவர்கள்மேல் நீங்கள் பிரியமாக இருக்கிறீர்கள்.அதனால், உண்மையான ஞானத்தை என் உள்ளத்துக்குப் புகட்டுங்கள்.
 7 மருவுக்கொத்தால் என் பாவத்தை நீக்குங்கள், அப்போது நான் சுத்தமாவேன்.என்னைக் கழுவுங்கள், அப்போது நான் பனியைவிட வெண்மையாவேன்.
 8 சந்தோஷ சத்தமும் ஆனந்த ஆரவாரமும் என் காதில் கேட்கட்டும்.அப்போதுதான், நீங்கள் நொறுக்கிப்போட்ட என் எலும்புகள் சந்தோஷத்தில் துள்ளும்.
 9 என்னுடைய பாவங்களைப் பார்க்காதபடி உங்கள் முகத்தைத் திருப்பிக்கொள்ளுங்கள்.என்னுடைய எல்லா குற்றங்களையும் துடைத்தழியுங்கள்.
10 கடவுளே, சுத்தமான இதயத்தை எனக்குள் உருவாக்குங்கள்.அலைபாயாத புதிய மனதை எனக்குள் வையுங்கள்.
11 உங்களுடைய சன்னிதியைவிட்டு என்னைத் துரத்திவிடாதீர்கள்.உங்களுடைய சக்தியை என்னிடமிருந்து எடுத்துவிடாதீர்கள்.
12 உங்கள் மீட்பைப் பார்க்கும் சந்தோஷத்தை மறுபடியும் எனக்குக் கொடுங்கள்.உங்களுக்குக் கீழ்ப்படியும் ஆசையை எனக்குள் தூண்டுங்கள்.
13 குற்றம் செய்கிறவர்களுக்கு உங்கள் வழிகளை நான் சொல்லிக்கொடுப்பேன்.பாவிகளான அவர்கள் அப்போது உங்களிடம் திரும்பி வருவார்கள்.
14 கடவுளே, என்னை மீட்கும் கடவுளே,கொலைப்பழியிலிருந்து என்னை மீட்டுக்கொள்ளுங்கள்.அப்போது, என் நாவு உங்கள் நீதியைப் பற்றிச் சந்தோஷமாகச் சொல்லும்.
15 யெகோவாவே, என் உதடுகளைத் திறந்திடுங்கள்.அப்போது, என் வாய் உங்களைப் புகழும்.
16 நீங்கள் பலியை விரும்புவதில்லை, விரும்பினால் அதைச் செலுத்துவேன்.தகன பலியிலும் நீங்கள் பிரியப்படுவதில்லை.
17 உடைந்த மனம்தான் கடவுளுக்குப் பிரியமான பலியாக இருக்கிறது.கடவுளே, உடைந்த உள்ளத்தையும் நொறுங்கிய நெஞ்சத்தையும்நீங்கள் ஒதுக்கித்தள்ள மாட்டீர்கள்.
18 உங்களுக்கு இஷ்டமானபடியே சீயோனுக்கு நன்மை செய்யுங்கள்.எருசலேமின் மதில்களை எடுத்துக் கட்டுங்கள்.
19 அப்போது, நீதியோடு செலுத்தப்படுகிற தகன பலிகளைநீங்கள் பிரியத்தோடு ஏற்றுக்கொள்வீர்கள்.அப்போது, உங்கள் பலிபீடத்தில் காளைகள் செலுத்தப்படும்.
