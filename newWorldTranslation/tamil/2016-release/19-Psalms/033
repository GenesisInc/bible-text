1 நீதிமான்களே, யெகோவாவை நினைத்து சந்தோஷ ஆரவாரம் செய்யுங்கள்.
நேர்மையானவர்கள் அவரைப் புகழ்வது பொருத்தமானது.
 2 யாழ் இசைத்து யெகோவாவுக்கு நன்றி சொல்லுங்கள்.பத்து நரம்புகள் கொண்ட யாழை இசைத்து அவரைப் புகழ்ந்து பாடுங்கள்.
 3 அவருக்காகப் புதிய பாடல் பாடுங்கள்.நரம்பிசைக் கருவிகளைத் திறமையாக வாசித்து, சந்தோஷக் குரல் எழுப்புங்கள்.
 4 ஏனென்றால், யெகோவாவின் வார்த்தை உண்மையானது.அவருடைய செயல்கள் எல்லாமே நம்பகமானது.
 5 நீதியையும் நியாயத்தையும் அவர் நேசிக்கிறார்.
இந்தப் பூமி யெகோவாவின் மாறாத அன்பினால் நிறைந்திருக்கிறது.
 6 யெகோவாவின் வார்த்தையால் வானம் உண்டாக்கப்பட்டது.அவருடைய வாயின் சுவாசத்தால் வானத்திலுள்ள எல்லாமே உருவாக்கப்பட்டது.
 7 அவர் கடல் நீரை அணைபோல் தேக்கி வைக்கிறார்.பொங்கியெழும் தண்ணீரைக் களஞ்சியங்களில் சேர்த்து வைக்கிறார்.
 8 பூமி முழுவதும் யெகோவாவுக்குப் பயப்படட்டும்.
இந்த உலகத்தில் வாழ்கிற எல்லாரும் அவருக்குப் பயபக்தி காட்டட்டும்.
 9 ஏனென்றால், அவர் சொன்னவுடன் பூமி உருவானது.அவர் கட்டளை கொடுத்தவுடன் அது உறுதியாக நின்றது.
10 தேசங்கள் செய்த சூழ்ச்சிகளை யெகோவா முறியடித்தார்.ஜனங்கள் போட்ட திட்டங்களை அவர் குலைத்துப்போட்டார்.
11 ஆனால், யெகோவாவின் தீர்மானங்களும்,அவருடைய உள்ளத்தின் யோசனைகளும் தலைமுறை தலைமுறையாக நிலைநிற்கும்.
12 யெகோவாவைக் கடவுளாகக் கொண்ட தேசம் சந்தோஷமானது.தன்னுடைய சொத்தாக அவர் தேர்ந்தெடுத்திருக்கிற ஜனம் சந்தோஷமானது.
13 யெகோவா வானத்திலிருந்து கீழே பார்க்கிறார்.எல்லா மக்களையும் பார்க்கிறார்.
14 அவர் குடிகொண்டிருக்கிற இடத்திலிருந்துபூமியிலுள்ள ஜனங்களைக் கவனிக்கிறார்.
15 எல்லாருடைய இதயங்களையும் உருவாக்குகிறவர் அவர்தான்.அவர்களுடைய செயல்களையெல்லாம் ஆராய்கிறவர் அவர்தான்.
16 எந்த ராஜாவும் தன் படை பலத்தால் தன்னைக் காப்பாற்றிக்கொள்ள முடியாது.எந்தப் பலசாலியும் தன் மகா பலத்தால் தன்னைக் காப்பாற்றிக்கொள்ள முடியாது.
17 குதிரை இருந்தால் வெற்றி கிடைத்துவிடும் என்பது வெறும் கனவு.அதற்கு அதிக பலம் இருந்தாலும், அது உயிர்தப்ப உதவுமென்று சொல்ல முடியாது.
18 யெகோவாவின் கண்கள் அவருக்குப் பயந்து நடக்கிறவர்களையும்,அவருடைய மாறாத அன்புக்காகக் காத்திருக்கிறவர்களையும் உன்னிப்பாகக் கவனிக்கின்றன.19 மரணத்திலிருந்து காப்பாற்றவும்,பஞ்சத்திலிருந்து பாதுகாக்கவும் அவர்களைக் கவனிக்கின்றன.
20 நாம் யெகோவாவுக்காகக் காத்திருக்கிறோம்.
அவர்தான் நமக்குத் துணை, அவர்தான் நம் கேடயம்.
21 அவரை நினைத்து நம் இதயம் சந்தோஷப்படுகிறது.ஏனென்றால், அவருடைய பரிசுத்தமான பெயரை நாம் நம்பியிருக்கிறோம்.
22 யெகோவாவே, நாங்கள் உங்களுக்காகத்தான் காத்திருக்கிறோம்.உங்களுடைய மாறாத அன்பை எப்போதும் எங்கள்மேல் பொழியுங்கள்.
