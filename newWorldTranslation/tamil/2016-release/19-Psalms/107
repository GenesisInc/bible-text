1 யெகோவாவுக்கு நன்றி சொல்லுங்கள், அவர் நல்லவர்.அவர் என்றென்றும் மாறாத அன்பைக் காட்டுகிறவர்.
 2 இதை யெகோவாவினால் மீட்கப்பட்டவர்கள் சொல்லட்டும்.அவர்களை எதிரியிடமிருந்து அவர் மீட்டுக்கொண்டார். 3 மற்ற தேசங்களிலிருந்து அவர்களைக் கூட்டிச்சேர்த்தார்.கிழக்கிலிருந்தும் மேற்கிலிருந்தும்வடக்கிலிருந்தும் தெற்கிலிருந்தும் கூட்டிச்சேர்த்தார்.
 4 வெறுமையான வனாந்தரத்தில் அவர்கள் அலைந்து திரிந்தார்கள்.குடியிருப்பதற்கான நகரத்தைக் கண்டுபிடிக்க முடியாமல் திண்டாடினார்கள்.
 5 பசியில் வாடினார்கள், தாகத்தில் தவித்தார்கள்.சோர்வில் சுருண்டு விழும் நிலையில் இருந்தார்கள்.
 6 வேதனை தாங்காமல் யெகோவாவிடம் கதறிக்கொண்டே இருந்தார்கள்.அவர்களை அந்த இக்கட்டான நிலைமையிலிருந்து அவர் காப்பாற்றினார்.
 7 சரியான வழியில் அவர்களை நடத்திக்கொண்டு போனார்.அவர்கள் குடியிருப்பதற்கான நகரத்துக்கு அவர்களைக் கூட்டிக்கொண்டு போனார்.
 8 மாறாத அன்பைக் காட்டியதற்காகவும்,மனிதர்களுக்காக அற்புதங்களைச் செய்ததற்காகவும்மக்கள் யெகோவாவுக்கு நன்றி சொல்லட்டும்.
 9 அவர் தண்ணீரைக் கொடுத்து தாகத்தைத் தீர்த்தார்.நல்ல நல்ல உணவைக் கொடுத்து பசியைப் போக்கினார்.
10 சிலர் பயங்கர இருட்டில் வாழ்ந்தார்கள்.விலங்குகள் மாட்டப்பட்டு, கைதிகளாக அவதிப்பட்டார்கள்.
11 ஏனென்றால், கடவுளுடைய வார்த்தையை அவர்கள் மீறினார்கள்.உன்னதமான கடவுளுடைய அறிவுரையை அவமதித்தார்கள்.
12 அதனால், பாடுகளை அனுபவிக்க வைப்பதன் மூலம்அவர்களுடைய இதயத்திலிருந்த ஆணவத்தைக் கடவுள் அடக்கினார்.அவர்கள் தடுமாறி விழுந்தார்கள், அவர்களுக்கு உதவி செய்ய யாருமே இருக்கவில்லை.
13 வேதனையில் தவித்தபோது உதவிக்காக யெகோவாவைக் கூப்பிட்டார்கள்.அவர்களை அந்த இக்கட்டான நிலைமையிலிருந்து அவர் காப்பாற்றினார்.
14 பயங்கரமான இருட்டிலிருந்து அவர்களை வெளியே கொண்டுவந்தார்.அவர்களுடைய விலங்குகளை உடைத்துப்போட்டார்.
15 மாறாத அன்பைக் காட்டியதற்காகவும்,மனிதர்களுக்காக அற்புதங்களைச் செய்ததற்காகவும்மக்கள் யெகோவாவுக்கு நன்றி சொல்லட்டும்.
16 ஏனென்றால், செம்புக் கதவுகளை அவர் நொறுக்கிப்போட்டார்.இரும்புத் தாழ்ப்பாள்களை முறித்துப்போட்டார்.
17 அவர்கள் முட்டாள்தனமாக நடந்துகொண்டார்கள்.தாங்கள் செய்த குற்றங்களுக்காகவும் அக்கிரமங்களுக்காகவும் கஷ்டத்தை அனுபவித்தார்கள்.
18 அவர்களுக்கு எதையுமே சாப்பிடப் பிடிக்கவில்லை.அவர்கள் மரண வாசலை நெருங்கினார்கள்.
19 வேதனையில் தவித்தபோது உதவிக்காக யெகோவாவைக் கூப்பிட்டார்கள்.அவர்களை அந்த இக்கட்டான நிலைமையிலிருந்து அவர் காப்பாற்றினார்.
20 அவர் தன்னுடைய வார்த்தையை அனுப்பி அவர்களைக் குணப்படுத்தினார்.அவர்கள் விழுந்து கிடந்த குழிகளிலிருந்து அவர்களைத் தூக்கிவிட்டார்.
21 மாறாத அன்பைக் காட்டியதற்காகவும்,மனிதர்களுக்காக அற்புதங்களைச் செய்ததற்காகவும்மக்கள் யெகோவாவுக்கு நன்றி சொல்லட்டும்.
22 அவர்கள் நன்றிப் பலிகளைச் செலுத்தட்டும்.சந்தோஷம் பொங்க அவருடைய செயல்களை அறிவிக்கட்டும்.
23 கப்பலில் பயணம் செய்கிறவர்களும்,பரந்து விரிந்த கடலில் வியாபாரம் செய்கிறவர்களும்,24 யெகோவாவின் செயல்களைப் பார்த்திருக்கிறார்கள்.ஆழ்கடலில் அவர் செய்திருக்கிற அதிசயங்களைப் பார்த்திருக்கிறார்கள்.25 அவர் ஒரு வார்த்தை சொன்னதும் எப்படிப் புயல் அடிக்கிறதென்றும்,கடல் அலைகளை அது எப்படிப் பொங்கியெழ வைக்கிறதென்றும் பார்த்திருக்கிறார்கள்.
26 அலைகள் அவர்களை மேலே வானத்துக்கும்,கீழே ஆழ்கடலுக்கும் அலைக்கழிக்கின்றன.
வரப்போகிற ஆபத்தை நினைத்து அவர்கள் வெலவெலத்துப்போகிறார்கள்.
27 குடிகாரர்கள்போல் தள்ளாடுகிறார்கள், தடுமாறுகிறார்கள்.அவர்களுடைய திறமை எதுவுமே அவர்களுக்குக் கைகொடுப்பதில்லை.
28 பின்பு, வேதனை தாங்காமல் யெகோவாவிடம் கதறுகிறார்கள்.அவர்களை அந்த இக்கட்டான நிலைமையிலிருந்து அவர் காப்பாற்றுகிறார்.
29 புயல்காற்றை அவர் அடக்குகிறார்.அப்போது, கடல் அலைகள் அமைதியாகின்றன.
30 எல்லாம் அடங்கியதும் அவர்கள் சந்தோஷப்படுகிறார்கள்.அவர்கள் போக விரும்பும் துறைமுகத்துக்கு அவர்களைக் கொண்டுபோய்ச் சேர்க்கிறார்.
31 மாறாத அன்பைக் காட்டியதற்காகவும்,மனிதர்களுக்காக அற்புதங்களைச் செய்ததற்காகவும்மக்கள் யெகோவாவுக்கு நன்றி சொல்லட்டும்.
32 மக்களின் சபையில் அவரை மெச்சிப் பேசட்டும்.பெரியோர்களின் கூட்டத்தில் அவரைப் புகழ்ந்து பேசட்டும்.
33 ஆறுகளை அவர் பாலைவனம் போலாக்குகிறார்.நீரூற்றுகளை வறண்ட நிலமாக்குகிறார்.34 வளமான நிலத்தைப் பயனில்லாத உப்பு நிலமாக்குகிறார்.ஏனென்றால், அங்கே குடியிருக்கிறவர்கள் அக்கிரமம் செய்கிறார்கள்.
35 அவர் பாலைவனத்தை நாணல்கள் நிறைந்த குளமாக மாற்றுகிறார்.வறண்ட நிலத்தை நீரூற்றுகள் நிறைந்த இடமாக மாற்றுகிறார்.
36 பசியில் வாடுகிறவர்களை அங்கே வாழ வைக்கிறார்.அவர்கள் குடியிருக்க ஒரு நகரத்தைக் கட்டும்படி செய்கிறார்.
37 அவர்கள் வயல்களில் விதைக்கிறார்கள், திராட்சைத் தோட்டங்களைப் போடுகிறார்கள்.அவை அமோக விளைச்சலைத் தருகின்றன.
38 அவர்களை அவர் ஆசீர்வதிக்கிறார், அவர்கள் ஏராளமாகப் பெருகுகிறார்கள்.அவர்களுடைய கால்நடைகளும் குறையாதபடி அவர் பார்த்துக்கொள்கிறார்.
39 ஆனால், திரும்பவும் அவர்களுடைய எண்ணிக்கை குறைகிறது, அவமானம் கூடுகிறது.ஏனென்றால், அவர்கள் கொடுமையையும் துன்பத்தையும் வேதனையையும் அனுபவிக்கிறார்கள்.
40 செல்வாக்கு உள்ளவர்களுக்கு மிகுந்த அவமானம் வரும்படி செய்கிறார்.பாதையில்லாத பொட்டல் காடுகளில் அவர்களைத் திரிய வைக்கிறார்.
41 ஆனால், அடக்கி ஒடுக்கப்படும் ஏழைகளைப் பாதுகாக்கிறார்.அவர்களுடைய குடும்பங்களை மந்தைபோல் பெருக வைக்கிறார்.
42 நேர்மையானவர்கள் இதைப் பார்த்து சந்தோஷப்படுகிறார்கள்.ஆனால், அக்கிரமக்காரர்கள் தங்களுடைய வாயை மூடிக்கொள்கிறார்கள்.
43 ஞானமாக நடக்கிற எல்லாரும் இவற்றைக் கவனிப்பார்கள்.மாறாத அன்பை யெகோவா எப்படியெல்லாம் காட்டினார் என்று நன்றாக யோசித்துப் பார்ப்பார்கள்.
