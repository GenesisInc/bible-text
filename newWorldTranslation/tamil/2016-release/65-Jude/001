1 பரலோகத் தகப்பனாகிய கடவுளுக்கு அன்பானவர்களாகவும் இயேசு கிறிஸ்துவுக்கென்று பாதுகாக்கப்பட்டவர்களாகவும் இருக்கிற அழைக்கப்பட்டவர்களுக்கு, இயேசு கிறிஸ்துவின் அடிமையும் யாக்கோபின் சகோதரனுமாகிய யூதா எழுதுவது:
2 உங்களுக்கு இரக்கமும் சமாதானமும் அன்பும் அதிகமதிகமாகக் கிடைக்கட்டும்.
3 அன்பானவர்களே, நம் எல்லாருக்கும் நன்மை தருகிற மீட்பைப் பற்றி உங்களுக்கு எழுத வேண்டும் என்று மிகவும் ஆவலாக இருந்தேன். ஆனாலும், எல்லா காலத்துக்கும் ஒரே தடவையாகப் பரிசுத்தவான்களிடம் ஒப்படைக்கப்பட்ட விசுவாசத்துக்காகக் கடினமாய்ப் போராடும்படி உங்களை உற்சாகப்படுத்தி எழுதுவது அவசியம் என்று எனக்குத் தோன்றியது. 4 ஏனென்றால், சில ஆட்கள் நம் மத்தியில் தந்திரமாக நுழைந்திருக்கிறார்கள். கடவுள்பக்தி இல்லாத அந்த ஆட்கள் வெட்கங்கெட்ட நடத்தையில் ஈடுபடுவதற்கு நம் கடவுளுடைய அளவற்ற கருணையை ஒரு சாக்காக வைத்துக்கொள்கிறார்கள். நம் ஒரே தலைவரும் உரிமையாளருமாகிய இயேசு கிறிஸ்துவுக்குத் துரோகம் செய்கிறார்கள். அவர்களுக்குத் தண்டனை கிடைக்க வேண்டுமென்று பல காலத்துக்கு முன்பே வேதவசனங்களில் தீர்மானிக்கப்பட்டிருந்தது.
5 எல்லா விஷயங்களும் உங்களுக்கு ஏற்கெனவே தெரிந்திருந்தாலும் உங்களுக்குச் சில விஷயங்களை ஞாபகப்படுத்த விரும்புகிறேன். யெகோவா தன்னுடைய மக்களை எகிப்திலிருந்து காப்பாற்றியபோதிலும், விசுவாசம் காட்டாதவர்களைப் பிற்பாடு அழித்தார். 6 சில தேவதூதர்கள் ஆரம்பத்தில் தங்களுக்கு இருந்த ஸ்தானத்தைக் காத்துக்கொள்ளாமல் தாங்கள் இருக்க வேண்டிய இடத்தை விட்டுவிட்டார்கள், அதனால், அவர்களை மகா நாளின் நியாயத்தீர்ப்புக்காக நித்திய சங்கிலிகளால் கட்டி, பயங்கர இருட்டில் அடைத்து வைத்திருக்கிறார். 7 அதேபோல், சோதோம் கொமோராவிலும் அவற்றைச் சுற்றியிருந்த நகரங்களிலும் வாழ்ந்த மக்கள் அந்தத் தேவதூதர்களைப் போல் பாலியல் முறைகேட்டில் மூழ்கியிருந்தார்கள். இயற்கைக்கு மாறான பாலியல் பழக்கங்களில் ஈடுபட்டார்கள். அதனால், என்றும் அணையாத நெருப்பில் தண்டிக்கப்பட்டார்கள். அவர்களுடைய உதாரணம் நமக்கு ஓர் எச்சரிக்கையாக இருக்கிறது.
8 அப்படியிருந்தும், கடவுள்பக்தி இல்லாத ஆட்களும்கூட கற்பனைக் கனவுகளில் மூழ்கியிருக்கிறார்கள், தங்களுடைய உடலைக் கறைபடுத்துகிறார்கள், அதிகாரத்தில் இருப்பவர்களை அவமதிக்கிறார்கள், மகிமையானவர்களைப் பழித்துப் பேசுகிறார்கள். 9 ஆனால், மோசேயின் உடலைப் பற்றித் தலைமைத் தூதராகிய மிகாவேலுக்கும் பிசாசுக்கும் விவாதம் ஏற்பட்டபோது, மிகாவேல் அவனைக் கண்டனம் செய்யத் துணியவில்லை, கடுமையான வார்த்தைகளில் திட்டவில்லை. அதற்குப் பதிலாக, “யெகோவா உன்னைக் கண்டிக்கட்டும்” என்றுதான் சொன்னார். 10 ஆனால் அந்த ஆட்கள், தங்களுக்குப் புரியாத காரியங்களையெல்லாம் பழித்துப் பேசுகிறார்கள். அவர்கள் இயல்புணர்ச்சியால் செயல்படுகிற புத்தியில்லாத மிருகங்களைப் போன்றவர்கள். தாங்கள் செய்கிற எல்லாவற்றையும் மிருகங்களுடைய சுபாவத்தின்படியே செய்து தங்களைச் சீரழித்துக்கொள்கிறார்கள்.
11 அவர்களுக்குக் கேடுதான் வரும். ஏனென்றால், அவர்கள் காயீனைப் போல் பொல்லாத வழியில் போயிருக்கிறார்கள், பிலேயாமைப் போல் கூலிக்காகத் தவறு செய்ய வேகமாகப் போயிருக்கிறார்கள், கோராகுவைப் போல் கலகத்தனமான பேச்சால் அழிந்திருக்கிறார்கள். 12 அன்பின் விருந்துகளில் உங்களோடு உணவு சாப்பிடுகிற அவர்கள், தண்ணீருக்கு அடியில் மறைந்திருக்கிற பாறைகள்; பயமில்லாமல் தங்களுடைய வயிற்றை நிரப்பிக்கொள்கிற மேய்ப்பர்கள்; காற்றில் இங்குமங்கும் அடித்துக்கொண்டு போகப்படுகிற தண்ணீர் இல்லாத மேகங்கள்; பழம் கொடுக்க வேண்டிய காலத்தில் பழம் கொடுக்காமல் முழுவதும் பட்டுப்போய் வேரோடு பிடுங்கப்படுகிற மரங்கள். 13 தங்களுடைய வெட்கக்கேடுகளை நுரைதள்ளுகிற கொந்தளிப்பான கடல் அலைகள். வழிதவறித் திரியும் நட்சத்திரங்கள். பயங்கர இருட்டில்தான் அவர்கள் என்றென்றும் தள்ளப்படுவார்கள்.
14 ஆதாமின் ஏழாம் தலைமுறையான ஏனோக்கு அவர்களைப் பற்றி இப்படித் தீர்க்கதரிசனம் சொன்னார்: “இதோ! யெகோவா தன்னுடைய லட்சக்கணக்கான பரிசுத்த தூதர்களோடு எல்லாரையும் நியாயந்தீர்க்க வந்தார். 15 கடவுள்பக்தி இல்லாத எல்லாரும் கடவுள்பக்தி இல்லாத விதத்தில் செய்த கடவுள்பக்தி இல்லாத எல்லா செயல்களுக்காகவும், கடவுள்பக்தி இல்லாத பாவிகள் தனக்கு விரோதமாகப் பேசிய அதிர்ச்சியூட்டும் பேச்சுக்காகவும் அவர்களைக் குற்றவாளிகள் என்று தீர்க்க வந்தார்.”
16 இப்படிப்பட்ட ஆட்கள் முணுமுணுக்கிறார்கள், தங்களுடைய வாழ்க்கையைப் பற்றிக் குறை சொல்கிறார்கள், தங்களுடைய கெட்ட ஆசைகளின்படி நடக்கிறார்கள், அளவுக்கதிகமாகப் பெருமையடிக்கிறார்கள், சொந்த லாபத்துக்காக மற்றவர்களைப் போலியாகப் புகழ்கிறார்கள்.
17 ஆனால் என் அன்புக் கண்மணிகளே, நம் எஜமானாகிய இயேசு கிறிஸ்துவின் அப்போஸ்தலர்கள் சொன்ன வார்த்தைகளை நினைத்துப் பாருங்கள். 18 “கடைசிக் காலத்தில் கேலி செய்கிறவர்கள் மக்கள் மத்தியில் வருவார்கள், கடவுள்பக்தி இல்லாத காரியங்களைத் தங்களுடைய ஆசைப்படியெல்லாம் செய்வார்கள்” என்று அவர்கள் உங்களுக்குச் சொல்லி வந்தார்களே. 19 அந்த ஆட்கள் பிரிவினைகளை ஏற்படுத்துகிறவர்கள், மிருகத்தனமானவர்கள், கடவுளுடைய சக்தி இல்லாதவர்கள். 20 ஆனால் என் அன்புக் கண்மணிகளே, உங்களுடைய மகா பரிசுத்த விசுவாசத்தை அஸ்திவாரமாக வைத்து உங்களைப் பலப்படுத்திக்கொள்ளுங்கள்; கடவுளுடைய சக்தியின் வழிநடத்துதலோடு ஜெபம் செய்யுங்கள். 21 எப்போதும் கடவுளுடைய அன்புக்குப் பாத்திரமானவர்களாக இருங்கள். அதேசமயத்தில், முடிவில்லாத வாழ்வுக்கு வழிநடத்துகிற நம் எஜமானாகிய இயேசு கிறிஸ்துவின் இரக்கத்துக்காக ஆவலோடு காத்திருங்கள். 22 சந்தேகப்படுகிற ஆட்களுக்குத் தொடர்ந்து இரக்கம் காட்டுங்கள். 23 அழிவு என்ற நெருப்பிலிருந்து அவர்களை வெளியே இழுத்துக் காப்பாற்றுங்கள். மற்றவர்கள்மீதும் தொடர்ந்து இரக்கம் காட்டுங்கள், ஆனால் அப்படிச் செய்யும்போது ஜாக்கிரதையாக இருங்கள். பாவச் செயல்களால் கறைபட்ட அவர்களுடைய உடையிலிருந்துகூட விலகியிருங்கள்.
24 தடுக்கி விழாதபடி உங்களைப் பாதுகாத்து, தன்னுடைய மகிமைக்கு முன்னால் உங்களைக் களங்கமில்லாதவர்களாக மிகுந்த சந்தோஷத்தோடு நிறுத்துவதற்கு வல்லவரான நம் கடவுளுக்கு, 25 நம் மீட்பரான ஒரே கடவுளுக்கு, நம் எஜமானாகிய இயேசு கிறிஸ்துவின் மூலம் மகிமையும் மாட்சிமையும் வல்லமையும் அதிகாரமும் அன்றும் இன்றும் என்றும் இருக்கட்டும்! ஆமென்.
