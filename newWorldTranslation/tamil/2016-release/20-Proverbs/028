1 யாரும் துரத்தாமலேயே பொல்லாதவர்கள் தலைதெறிக்க ஓடுகிறார்கள்.ஆனால், நீதிமான்கள் சிங்கத்தைப் போலத் தைரியமாக நிற்கிறார்கள்.
 2 மக்கள் கலகம் செய்தால் ராஜாக்கள் மாறிக்கொண்டே இருப்பார்கள்.ஆனால், பகுத்தறியும் திறனும் அறிவும் உள்ளவரின் உதவி இருந்தால் ராஜா நீண்ட காலம் நிலைத்திருப்பார்.
 3 எளியவனை மோசடி செய்கிற ஏழை,விளைச்சலையெல்லாம் அடித்துக்கொண்டு போகிற மழைபோல் இருக்கிறான்.
 4 சட்டத்தை ஒதுக்கித்தள்ளுகிறவர்கள் பொல்லாதவனைப் புகழ்கிறார்கள்.ஆனால், சட்டத்தைக் கடைப்பிடிக்கிறவர்கள் அவர்களைப் பார்த்துக் கொதிப்படைகிறார்கள்.
 5 அக்கிரமக்காரர்களால் நீதி நியாயத்தைப் புரிந்துகொள்ள முடியாது.ஆனால், யெகோவாவைத் தேடுகிறவர்களால் எல்லாவற்றையும் புரிந்துகொள்ள முடியும்.
 6 குறுக்கு வழிகளில் போகிற பணக்காரனைவிட,உத்தமமாக நடக்கிற ஏழையே மேல்.
 7 புத்தியுள்ள மகன் சட்டத்தைக் கடைப்பிடிக்கிறான்,ஆனால், பெருந்தீனிக்காரர்களோடு பழகுகிறவன் தன் அப்பாவுக்கு அவமானத்தைக் கொண்டுவருகிறான்.
 8 வட்டி வாங்கியும் அநியாயமாக லாபம் சம்பாதித்தும் சேர்க்கப்படுகிற சொத்து,ஏழைக்கு இரக்கம் காட்டுகிற மனிதனுக்குத்தான் போய்ச் சேரும்.
 9 ஒருவன் சட்டத்தைக் கேட்க விரும்பாவிட்டால்,அவனுடைய ஜெபம் அருவருப்பானதாக இருக்கும்.
10 நேர்மையானவனைக் கெட்ட வழியில் கொண்டுபோகிறவன், தான் வெட்டிய குழியிலேயே விழுவான்.ஆனால், குற்றமற்றவன் நல்ல பலனைப் பெறுவான்.
11 பணக்காரன் தனக்கு ஞானம் இருப்பதாக நினைத்துக்கொள்கிறான்.ஆனால் பகுத்தறிவுள்ள ஏழை, அவனைச் சரியாக எடைபோடுகிறான்.
12 நீதிமான்கள் வெற்றி பெற்றால் மகா கொண்டாட்டமாக இருக்கும்.ஆனால், பொல்லாதவர்கள் ஆட்சிக்கு வந்தால் ஜனங்கள் ஓடி ஒளிந்துகொள்வார்கள்.
13 ஒருவன் தன்னுடைய குற்றங்களை மறைக்கப் பார்த்தால், அவன் நினைத்தது நடக்காது.ஆனால், குற்றங்களை ஒத்துக்கொண்டு திரும்பவும் செய்யாமல் இருப்பவன் இரக்கம் பெறுவான்.
14 எப்போதும் கவனமாக நடந்துகொள்கிறவன் சந்தோஷமானவன்.ஆனால், தன் இதயத்தை இறுகிப்போகச் செய்பவன் ஆபத்தில் சிக்கிக்கொள்வான்.
15 ஆதரவற்ற மக்களை ஆட்சி செய்கிற பொல்லாத ராஜா,கர்ஜிக்கிற சிங்கத்தைப் போலவும் தாக்க வருகிற கரடியைப் போலவும் இருக்கிறான்.
16 பகுத்தறிவு இல்லாத தலைவன் தன் அதிகாரத்தைத் தவறாகப் பயன்படுத்துகிறான்.ஆனால், அநியாயமாக லாபம் சம்பாதிப்பதை வெறுக்கிறவன் நீண்ட காலம் வாழ்வான்.
17 கொலைப்பழியை சுமக்கிறவன் கல்லறைக்குப் போகும்வரை பயந்து பயந்து ஓடிக்கொண்டிருப்பான்.
அவனுக்கு யாரும் ஆதரவு தர வேண்டாம்.
18 குற்றமற்ற வழியில் நடக்கிறவன் காப்பாற்றப்படுவான்.ஆனால், குறுக்கு வழிகளில் நடக்கிறவன் திடீரென்று விழுந்துவிடுவான்.
19 நிலத்தை உழுகிறவனுக்கு உணவுப் பஞ்சமே வராது.ஆனால், வீணான காரியங்களைச் செய்கிறவனுக்கு வறுமைதான் வரும்.
20 உண்மையாக நடக்கிறவன் நிறைய ஆசீர்வாதங்களைப் பெறுவான்.ஆனால், சீக்கிரத்தில் பணக்காரனாக நினைக்கிறவன் குறுக்கு வழியில் போய்விடுவான்.
21 பாரபட்சம் காட்டுவது நல்லதல்ல.ஆனால், ஒரு துண்டு ரொட்டிக்காகக்கூட ஒருவன் தவறு செய்துவிடலாம்.
22 பொறாமைபிடித்தவன் சொத்து சேர்ப்பதில் வெறியாக இருக்கிறான்.ஆனால், வறுமை அவனைத் துரத்திப் பிடித்துவிடுமென்று தெரியாமல் இருக்கிறான்.
23 போலியாகப் புகழ்கிறவனைவிடவெளிப்படையாகக் கண்டிக்கிறவனைத்தான் ஒருவன் பிற்பாடு பாராட்டுவான்.
24 அப்பாவிடமும் அம்மாவிடமும் திருடிவிட்டு, “இது ஒன்றும் தப்பில்லை” என்று சொல்கிறவன்,
நாசம் உண்டாக்குகிறவனுக்குக் கூட்டாளியாக இருக்கிறான்.
25 பேராசைபிடித்தவன் வாக்குவாதங்களை உண்டாக்குகிறான்.ஆனால், யெகோவாவை நம்புகிறவன் செழிப்பாக வாழ்வான்.
26 தன்னுடைய இதயத்தையே நம்புகிறவன் முட்டாள்.ஆனால், ஞானமாக நடக்கிறவன் உயிரைக் காப்பாற்றிக்கொள்வான்.
27 ஏழைகளுக்குக் கொடுத்து உதவுகிறவனுக்கு ஒரு குறையும் வராது.ஆனால், அவர்களைக் கண்டுகொள்ளாமல் விட்டுவிடுகிறவனுக்கு நிறைய சாபங்கள் வரும்.
28 பொல்லாதவர்கள் ஆட்சிக்கு வந்தால் ஒருவன் ஒளிந்துகொள்வான்.ஆனால், அவர்கள் அழிந்துபோனால் நீதிமான்கள் பெருகுவார்கள்.
