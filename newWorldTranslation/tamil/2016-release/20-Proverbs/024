1 அக்கிரமக்காரர்களைப் பார்த்துப் பொறாமைப்படாதே.அவர்களோடு பழகுவதற்கு ஏங்காதே. 2 ஏனென்றால், அவர்களுடைய உள்ளம் வன்முறையைப் பற்றியே யோசிக்கிறது.அவர்களுடைய உதடுகள் தீமையைப் பற்றியே பேசுகின்றன.
 3 வீடு ஞானத்தால் கட்டப்படும்.பகுத்தறிவால் அது நிலைநிறுத்தப்படும்.
 4 அறிவால் அதன் அறைகள் நிரப்பப்படும்.எல்லாவித அருமையான பொக்கிஷங்களும் அவற்றில் குவித்து வைக்கப்படும்.
 5 ஞானமுள்ளவன் பலமுள்ளவன்.ஒருவன் தன் அறிவினால் அதிக பலம் அடைகிறான்.
 6 திறமையான வழிநடத்துதல் இருந்தால் நீ போர் செய்ய முடியும்.ஆலோசகர்கள் நிறைய பேர் இருந்தால் வெற்றி நிச்சயம்.
 7 உண்மையான ஞானம் முட்டாளுக்கு எட்டவே எட்டாது.நகரவாசலில் சொல்வதற்கு அவனிடம் எதுவும் இருக்காது.
 8 சதித்திட்டம் தீட்டுகிறவன்மோசடி மன்னன் என்று அழைக்கப்படுவான்.
 9 முட்டாள்தனமான திட்டங்கள் பாவம் நிறைந்தவை.கேலி செய்கிறவனை மக்கள் அருவருக்கிறார்கள்.
10 இக்கட்டில் தவிக்கிற நாளில் நீ சோர்ந்துபோனால்,உன் பலம் குறைந்துவிடும்.
11 சாகடிப்பதற்காகக் கொண்டுபோகப்படுகிற ஆட்களைக் காப்பாற்று.கொல்லப்படுவதற்காக இழுத்துச் செல்லப்படுகிறவர்களை விடுவி.
12 “அதைப் பற்றி எங்களுக்கு ஒன்றும் தெரியாது” என்று நீ சொல்லலாம்.
ஆனால், இதயங்களை ஆராய்கிறவருக்கு உன் இதயத்தில் இருப்பது தெரியாதா?
உன்னைக் கவனித்துக்கொண்டிருப்பவர் எல்லாவற்றையும் தெரிந்துகொள்வாரே.அவனவன் செயலுக்குத் தகுந்த கூலியை அவர் கொடுப்பாரே.
13 என் மகனே, தேனைச் சாப்பிடு; அது நல்லது.தேன்கூட்டிலிருந்து ஒழுகும் தேன் உன் வாய்க்குத் தித்திப்பாக இருக்கும்.
14 அதேபோல், ஞானம் உனக்கு நல்லது என்பதைத் தெரிந்துகொள்.
அதை நீ தேடிக் கண்டுபிடித்தால், உன் எதிர்காலம் நன்றாக இருக்கும்.உன் நம்பிக்கை வீண்போகாது.
15 நீதிமானின் வீட்டுக்குப் பக்கத்தில் கெட்ட எண்ணத்தோடு பதுங்கியிருக்காதே.அவன் குடியிருக்கும் இடத்தை அழிக்காதே.
16 நீதிமான் ஏழு தடவை விழுந்தாலும் மறுபடியும் எழுந்து நிற்பான்.ஆனால், பொல்லாதவன் பேராபத்தில் சிக்கி விழுந்துபோவது உறுதி.
17 உன் எதிரி விழுந்தால் கைகொட்டிச் சிரிக்காதே.அவனுக்கு அடிசறுக்கினால் உன் உள்ளத்தில் சந்தோஷப்படாதே.18 அப்படிச் செய்தால், யெகோவா அதைப் பார்த்து உன்மேல் வருத்தப்படுவார்.அவன்மேல் இருந்த கோபம் அவருக்குப் போய்விடும்.
19 அக்கிரமக்காரர்களைப் பார்த்து எரிச்சல் அடையாதே.பொல்லாதவர்களைப் பார்த்துப் பொறாமைப்படாதே.20 அக்கிரமம் செய்கிறவனுக்கு எதிர்காலமே இல்லை.பொல்லாதவனின் விளக்கு அணைக்கப்படும்.
21 என் மகனே, யெகோவாவுக்கும் ராஜாவுக்கும் பயப்படு.
எதிர்ப்பு காட்டுகிறவர்களோடு சேராதே.22 அவர்களுக்குத் திடீரென்று அழிவு வரும்.
கடவுளும் ராஜாவும் அவர்களை எப்படித் தண்டிப்பார்கள் என்று யாருக்குத் தெரியும்?
23 இவையும் ஞானமுள்ளவர்கள் கொடுத்த ஆலோசனைகள்:
தீர்ப்பு சொல்லும்போது பாரபட்சம் காட்டுவது நல்லதல்ல.
24 குற்றவாளியைப் பார்த்து, “நீ நிரபராதி” என்று சொல்கிறவனை
ஜனங்கள் சபிப்பார்கள், தேசங்கள் கண்டனம் செய்யும்.
25 ஆனால், அவனைக் கண்டிக்கிறவர்களுக்கு நல்லது நடக்கும்.அவர்களுக்கு அருமையான ஆசீர்வாதங்கள் வந்து சேரும்.
26 நேர்மையாகப் பதில் சொல்கிறவனுக்கு மக்கள் முத்தம் கொடுப்பார்கள்.
27 உன் வெளிவேலையைத் திட்டமிடு, வயலில் செய்ய வேண்டியதைச் செய்துவிடு,அதன் பிறகு உன் வீட்டை கட்டு.
28 எந்த ஆதாரமும் இல்லாமல் அடுத்தவனுக்கு எதிராகச் சாட்சி சொல்லாதே.
உன் வாயால் மற்றவர்களை ஏமாற்றாதே.
29 “அவன் எனக்குச் செய்த மாதிரியே நானும் செய்வேன்;பழிக்குப்பழி வாங்குவேன்” என்று சொல்லாதே.
30 சோம்பேறியின் வயல் வழியாக நான் போனேன்.புத்தியில்லாதவனின் திராட்சைத் தோட்டம் பக்கமாகப் போனேன்.
31 அங்கே களைகள் மண்டிக் கிடந்தன.முட்செடிகள் நிலத்தை மூடியிருந்தன,கற்சுவரும் உடைந்து கிடந்தது.
32 அதைப் பார்த்தபோது எனக்குக் கஷ்டமாகிவிட்டது.அதையெல்லாம் பார்த்து இந்தப் பாடத்தைக் கற்றுக்கொண்டேன்:
33 “இன்னும் கொஞ்ச நேரம் தூங்க வேண்டும்,இன்னும் கொஞ்ச நேரம் படுத்துக்கொள்ள வேண்டும்,இன்னும் கொஞ்ச நேரம் கைகளை மடக்கி ஓய்வெடுக்க வேண்டும்” என்று சொன்னால்,34 வறுமை கொள்ளைக்காரனைப் போலவும்,ஏழ்மை ஆயுதமேந்தியவனைப் போலவும் உன்னிடம் வரும்.
