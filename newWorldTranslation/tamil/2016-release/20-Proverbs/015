1 சாந்தமாகப் பதில் சொல்வது கடும் கோபத்தைத் தணிக்கும்.ஆனால், கடுகடுப்பாகப் பேசுவது கோபத்தைத் தூண்டும்.
 2 ஞானமுள்ளவர்களின் நாவு அறிவோடு பேசுகிறது.ஆனால், முட்டாள்களின் வாய் முட்டாள்தனமாகவே பேசுகிறது.
 3 யெகோவாவின் கண்கள் எங்கும் பார்க்கின்றன.நல்லவர்களையும் பார்க்கின்றன, கெட்டவர்களையும் பார்க்கின்றன.
 4 சாந்தமான நாவு வாழ்வளிக்கும் மரம்போல் இருக்கிறது.ஆனால், பொய்புரட்டு மனதை நொறுக்கிவிடுகிறது.
 5 முட்டாள் தன் அப்பாவின் புத்திமதியை அலட்சியம் செய்கிறான்.ஆனால், சாமர்த்தியசாலி கண்டிப்பை ஏற்றுக்கொள்கிறான்.
 6 நீதிமானின் வீட்டில் ஏராளமான பொக்கிஷம் இருக்கிறது.ஆனால், பொல்லாதவனின் வருமானம் அவனுக்குக் கஷ்டத்தைத்தான் கொடுக்கிறது.
 7 ஞானியின் உதடுகள் அறிவை வாரி இறைக்கும்.ஆனால், முட்டாளின் இதயம் அப்படிச் செய்யாது.
 8 பொல்லாதவன் கொடுக்கிற பலி யெகோவாவுக்கு அருவருப்பானது.ஆனால், நேர்மையானவன் செய்கிற ஜெபம் அவருக்குப் பிரியமானது.
 9 பொல்லாதவன் போகிற பாதையை யெகோவா அருவருக்கிறார்.ஆனால், நீதியை நாடுகிறவனை அவர் நேசிக்கிறார்.
10 நேர்வழியைவிட்டு விலகுகிறவனுக்குப் புத்திமதி கசப்பாக இருக்கிறது.ஆனால், கண்டிப்பை வெறுக்கிறவன் உயிரை இழப்பான்.
11 யெகோவாவின் கண்கள் கல்லறையையும் புதைகுழியையும்கூட ஊடுருவிப் பார்க்கிறதென்றால்,
மனிதர்களின் இதயத்தைப் பார்க்காமல் இருக்குமா?
12 கேலி செய்கிறவன் தன்னைக் கண்டிப்பவரை வெறுக்கிறான்.
ஞானமுள்ளவர்களிடம் அவன் ஆலோசனை கேட்க மாட்டான்.
13 உள்ளத்தின் மகிழ்ச்சியால் முகம் மலர்ச்சி அடையும்.ஆனால், உள்ளத்தின் வேதனையால் மனம் நொந்துபோகும்.
14 புரிந்துகொள்ளும் இதயம் அறிவைத் தேடும்.ஆனால், முட்டாளின் வாய் முட்டாள்தனத்தை நாடும்.
15 கஷ்டத்தில் தவிப்பவனுக்கு எல்லா நாளும் திண்டாட்டம்தான்.ஆனால், இதயத்தில் சந்தோஷமாக இருப்பவனுக்கு எப்போதும் விருந்துக் கொண்டாட்டம்தான்.
16 ஏராளமான சொத்துகளை வைத்துக்கொண்டு நிம்மதியில்லாமல் வாழ்வதைவிட,கொஞ்சத்தை வைத்துக்கொண்டு யெகோவாவுக்குப் பயந்து நடப்பதே மேல்.
17 வெறுப்போடு பரிமாறப்படும் அருமையான இறைச்சியைவிட,அன்போடு பரிமாறப்படும் காய்கறியே மேல்.
18 எளிதில் கோபப்படுகிறவன் சண்டையைக் கிளப்புகிறான்.ஆனால், சீக்கிரத்தில் கோபப்படாதவன் வாக்குவாதத்தைத் தீர்க்கிறான்.
19 சோம்பேறியின் வழி முள்வேலியைப் போல் இருக்கிறது.ஆனால், நேர்மையானவனின் பாதை சீரான நெடுஞ்சாலையைப் போல் இருக்கிறது.
20 ஞானமுள்ள மகன் தன்னுடைய அப்பாவைச் சந்தோஷப்படுத்துகிறான்.ஆனால், புத்தியில்லாதவன் தன்னுடைய அம்மாவை அவமதிக்கிறான்.
21 புத்தியில்லாதவன் முட்டாள்தனமாக நடப்பதில் சந்தோஷப்படுகிறான்.ஆனால், பகுத்தறிவு உள்ளவன் நேரான பாதையில் நடக்கிறான்.
22 கலந்துபேசாமல் இருந்தால் திட்டங்கள் தோல்வியடையும்.ஆலோசகர்கள் நிறைய பேர் இருந்தால் வெற்றி நிச்சயம்.
23 சரியான பதிலைச் சொல்கிறவனுக்குச் சந்தோஷம் கிடைக்கும்.சரியான சமயத்தில் சொல்லப்படுகிற வார்த்தை எவ்வளவு அருமையானது!
24 வாழ்வின் வழி விவேகமுள்ளவனை முன்னேறிச் செல்ல வைக்கிறது.அவனைக் கல்லறைக்குப் போகாதபடி காப்பாற்றுகிறது.
25 கர்வமுள்ளவர்களின் வீட்டை யெகோவா தரைமட்டமாக்குவார்.ஆனால், விதவைப் பெண்ணுடைய நிலத்தின் எல்லையைப் பாதுகாப்பார்.
26 பொல்லாதவன் போடும் சதித்திட்டங்கள் யெகோவாவுக்கு அருவருப்பானவை.ஆனால், இனிய வார்த்தைகள் அவருக்குப் பிரியமானவை.
27 குறுக்கு வழியில் சம்பாதிப்பவன் தன் குடும்பத்துக்குப் பிரச்சினையை கொண்டுவருகிறான்.ஆனால், லஞ்சத்தை வெறுப்பவன் தொடர்ந்து உயிர்வாழ்வான்.
28 நீதிமானின் இதயம் பதில் சொல்வதற்கு முன்னால் யோசிக்கும்.ஆனால், பொல்லாதவனின் வாய் கெட்ட விஷயங்களை உளறிக்கொட்டும்.
29 யெகோவா பொல்லாதவனைவிட்டுத் தூரமாக இருக்கிறார்.ஆனால், நீதிமானின் ஜெபத்தைக் காதுகொடுத்துக் கேட்கிறார்.
30 பிரகாசமான கண்கள் இதயத்தைப் பூரிப்பாக்கும்.நல்ல செய்தி எலும்புகளுக்கு ஊட்டமளிக்கும்.
31 உயிர்காக்கும் கண்டிப்பைக் கேட்டு நடக்கிறவன்,ஞானமுள்ளவர்கள் மத்தியில் குடியிருக்கிறான்.
32 புத்திமதியை ஏற்றுக்கொள்ளாதவன் தன் உயிரை அலட்சியப்படுத்துகிறான்.ஆனால், கண்டிப்பைக் கேட்டு நடக்கிறவன் புத்தியை சம்பாதிக்கிறான்.
33 யெகோவாவுக்குப் பயப்படுவது ஞானமாக நடக்க பயிற்சி அளிக்கும்.மனத்தாழ்மையாக இருந்தால் மதிப்பு மரியாதை கிடைக்கும்.
