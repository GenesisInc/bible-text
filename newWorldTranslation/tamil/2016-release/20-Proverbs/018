1 தன்னைத் தனிமைப்படுத்துகிறவன் தன்னுடைய ஆசைகளையே தீர்த்துக்கொள்ளப் பார்க்கிறான்.எல்லா ஞானத்தையும் அவன் ஒதுக்கித்தள்ளுகிறான்.
 2 புத்தியில்லாதவன் எதையும் புரிந்துகொள்ள விரும்ப மாட்டான்.தன்னுடைய உள்ளத்தில் இருப்பதைத்தான் சொல்ல விரும்புவான்.
 3 பொல்லாதவன் வரும்போது அவமதிப்பும் வரும்.அவமரியாதையோடு அவமானமும் வரும்.
 4 ஒருவனுடைய வாயிலிருந்து வரும் வார்த்தைகள் ஆழமான தண்ணீர்போல் இருக்கின்றன.
ஞானத்தின் ஊற்று, பாய்ந்தோடுகிற நீரோடைபோல் இருக்கிறது.
 5 பொல்லாதவனுக்குப் பாரபட்சம் காட்டுவது நல்லதல்ல.நிரபராதிக்கு நியாயம் வழங்காமல் இருப்பது சரியல்ல.
 6 முட்டாளின் பேச்சினால் சண்டைகள்தான் வரும்.அவன் வாயைத் திறந்தால் அடிதான் விழும்.
 7 முட்டாள் தன் வாயாலேயே கெட்டுப்போகிறான்.அவனுடைய பேச்சு அவனுடைய உயிருக்கே உலை வைக்கிறது.
 8 இல்லாததையும் பொல்லாததையும் பேசுகிறவனின் வார்த்தைகள் சிலருக்கு ருசியான உணவு போல் இருக்கின்றன.அதை அவர்கள் ஆசை ஆசையாக விழுங்குகிறார்கள்.
 9 வேலையில் சோம்பலாக இருக்கிறவன்,நாசம் உண்டாக்குகிறவனுக்குச் சகோதரனாக இருக்கிறான்.
10 யெகோவாவின் பெயர் ஒரு பலமான கோட்டை.
நீதிமான் அதற்குள் ஓடி பாதுகாப்பு பெறுவான்.
11 பணக்காரனின் சொத்து அவனுக்கு மதில் சூழ்ந்த நகரம்போல் இருக்கிறது.அதை ஒரு கோட்டைச் சுவர்போல் அவன் கற்பனை செய்துகொள்கிறான்.
12 ஆணவமான இதயம் இருந்தால் அழிவு வரும்.மனத்தாழ்மை இருந்தால் மகிமை வரும்.
13 ஒரு விஷயத்தை முழுமையாகக் கேட்பதற்குமுன் பதில் சொல்வது முட்டாள்தனம்.அது அவமானத்தைத்தான் தேடித்தரும்.
14 மனதில் தைரியம் இருக்கும்போது நோயைத் தாங்கிக்கொள்ளலாம்.ஆனால், மனம் உடைந்துபோகும்போது யாரால் தாங்கிக்கொள்ள முடியும்?
15 புத்தி உள்ளவனின் இதயம் அறிவைச் சம்பாதிக்கும்.ஞானமுள்ளவனின் காது அறிவைத் தேடும்.
16 அன்பளிப்பு கொடுக்கிறவனுக்குப் பல வாய்ப்புகள் திறக்கின்றன.பெரிய மனிதர்களைப் பார்த்துப் பேச வாய்ப்புகள் கிடைக்கின்றன.
17 முதலில் வாதாடுகிறவனின் பக்கம்தான் நியாயம் இருப்பதுபோல் தெரியும்.ஆனால், எதிர்க்கட்சிக்காரன் வந்து குறுக்கு விசாரணை செய்யும்போது உண்மை புரியும்.
18 குலுக்கல் போட்டால் சச்சரவுகள் தீரும்,எதிரும் புதிருமாக இருப்பவர்களின் சண்டைகள் முடிவுக்கு வரும்.
19 மதில் சூழ்ந்த நகரத்தைப் பிடிப்பதைவிட புண்பட்ட சகோதரனை சமாதானப்படுத்துவது ரொம்பவே கஷ்டம்.வாக்குவாதங்கள் கோட்டைத் தாழ்ப்பாள்கள்போல் பலமாக இருக்கும்.
20 ஒருவன் பேசும் வார்த்தைகள் அவனுடைய வயிற்றை நிரப்பும் உணவுபோல் இருக்கின்றன.அவற்றின் விளைவுகளை அவன் அனுபவிப்பான்.
21 சாவும் வாழ்வும் நாவின் அதிகாரத்தில் இருக்கின்றன.நாவை அதிகமாகப் பயன்படுத்த விரும்புகிறவர்கள் அதன் பின்விளைவுகளை அனுபவிப்பார்கள்.
22 நல்ல மனைவியைத் தேடிக்கொள்கிறவன் நல்ல ஆசீர்வாதத்தைத் தேடிக்கொள்கிறான்.யெகோவாவின் பிரியத்தையும் பெறுகிறான்.
23 ஏழை உதவி கேட்டுக் கெஞ்சுகிறான்.ஆனால், பணக்காரன் எரிந்துவிழுகிறான்.
24 கூட இருந்தே குழிபறிக்க நினைக்கிற நண்பர்கள் உண்டு.ஆனால், கூடப்பிறந்தவனைவிட பாசமாக ஒட்டிக்கொள்ளும் நண்பனும் உண்டு.
