1 பல தடவை கண்டித்த பிறகும் முரட்டுப் பிடிவாதம் பிடிக்கிறவன்,திடீரென்று நொறுக்கப்படுவான், அவனால் மீண்டுவரவே முடியாது.
 2 நீதிமான்கள் பெருகும்போது ஜனங்கள் சந்தோஷப்படுவார்கள்.ஆனால், அக்கிரமக்காரன் ஆட்சி செய்யும்போது மக்கள் வேதனையில் குமுறுவார்கள்.
 3 ஞானத்தை விரும்புகிறவன் தன்னுடைய அப்பாவின் மனதைச் சந்தோஷப்படுத்துகிறான்.ஆனால், விபச்சாரிகளிடம் போகிறவன் தன் சொத்தை வீணடிக்கிறான்.
 4 அரசன் நியாயமாக நடந்தால் தேசம் நிலைநிற்கும்.ஆனால், லஞ்சம் வாங்க விரும்புகிறவனால் அது சீரழியும்.
 5 அடுத்தவனைப் போலியாகப் புகழ்கிறவன்அவனுடைய கால்களுக்கு வலை விரிக்கிறான்.
 6 கெட்டவன் செய்கிற குற்றமே அவனுக்குக் கண்ணியாகிவிடுகிறது.ஆனால், நீதிமான் சந்தோஷத்தில் ஆரவாரம் செய்கிறான்.
 7 ஏழைகளின் சட்டப்பூர்வ உரிமைகள்மேல் நீதிமான் அக்கறை காட்டுகிறான்.ஆனால், பொல்லாதவன் அப்படிப்பட்ட அக்கறையைக் காட்டுவதே இல்லை.
 8 பெருமையடிக்கிறவர்கள் கோபத் தீயை ஊருக்குள் கிளறிவிடுகிறார்கள்.ஆனால், ஞானமாக நடக்கிறவர்கள் அதைத் தணிக்கிறார்கள்.
 9 ஞானமுள்ளவன் முட்டாளோடு வழக்காடுவது வீண்.முட்டாளின் கூச்சலையும் கிண்டலையும்தான் அவன் கேட்க வேண்டியிருக்கும்.
10 இரத்தவெறி பிடித்தவர்கள் அப்பாவிகளை வெறுக்கிறார்கள்.நேர்மையானவர்களின் உயிரைப் பறிக்க அவர்கள் வழி தேடுகிறார்கள்.
11 முட்டாள் தன்னுடைய உணர்ச்சிகளையெல்லாம் கொட்டித் தீர்த்துவிடுகிறான்.ஆனால், ஞானமுள்ளவன் தன் உணர்ச்சிகளை அடக்கிக்கொண்டு அமைதியாக இருக்கிறான்.
12 ஆட்சி செய்கிறவன் பொய்யான விஷயங்களைக் காதுகொடுத்துக் கேட்டால்,அவனுடைய ஊழியர்கள் எல்லாரும் பொல்லாதவர்களாக இருப்பார்கள்.
13 ஏழைக்கும் அடக்கி ஒடுக்குகிறவனுக்கும் பொதுவான ஒரு விஷயம் இருக்கிறது.
அவர்கள் இரண்டு பேருடைய கண்களுக்கும் யெகோவாதான் வெளிச்சம் கொடுக்கிறார்.
14 ஒரு ராஜா ஏழைகளுக்கு நீதி வழங்கினால்,அவருடைய சிம்மாசனம் என்றென்றும் நிலைத்திருக்கும்.
15 பிரம்பும் கண்டிப்பும் ஞானத்தைப் புகட்டும்.ஆனால், பிள்ளையை அவனுடைய இஷ்டத்துக்கு விட்டுவிட்டால் அம்மாவுக்கு அவமானம்தான் வரும்.
16 பொல்லாதவர்கள் பெருகினால் குற்றங்களும் பெருகும்.ஆனால், அவர்களுடைய வீழ்ச்சியை நீதிமான்கள் பார்ப்பார்கள்.
17 உன் மகனைக் கண்டித்து வளர்த்தால் உனக்கு நிம்மதி கிடைக்கும்.அவனால் அளவில்லாத சந்தோஷமும் கிடைக்கும்.
18 கடவுளுடைய வழிநடத்துதல் இல்லாவிட்டால் மக்கள் மனம்போன போக்கில் போவார்கள்.ஆனால், கடவுளுடைய சட்டத்தைக் கடைப்பிடிக்கிறவர்கள் சந்தோஷமானவர்கள்.
19 வெறும் வார்த்தைகளால் வேலைக்காரன் திருந்த மாட்டான்.அவற்றைப் புரிந்துகொண்டாலும் அவன் கீழ்ப்படிய மாட்டான்.
20 அவசரப்பட்டு வார்த்தைகளைக் கொட்டுகிறவனைப் பார்த்திருக்கிறாயா?
அவனைவிட முட்டாளுக்கு அதிக நம்பிக்கை உண்டு.
21 வேலைக்காரனுக்குச் சின்ன வயதிலிருந்தே செல்லம் கொடுத்துவந்தால்,பிற்பாடு நன்றிகெட்டவனாக ஆகிவிடுவான்.
22 கோபக்காரன் சண்டையைக் கிளப்புகிறான்.ஆவேசப்படுகிறவன் நிறைய குற்றங்களைச் செய்துவிடுகிறான்.
23 மனிதனுடைய தலைக்கனம் அவனைத் தாழ்த்தும்.ஆனால், மனத்தாழ்மை மகிமையைத் தேடித்தரும்.
24 திருடனுடைய கூட்டாளி தன்னையே வெறுக்கிறான்.
குற்றத்தைத் தெரிவிக்க வேண்டுமென்ற அறிவிப்பைக் கேட்டும், அவன் தெரிவிக்காமல் இருந்துவிடுகிறான்.
25 மனிதனைப் பார்த்து நடுங்குகிறவன் கண்ணியில் மாட்டிக்கொள்கிறான்.ஆனால், யெகோவாமேல் நம்பிக்கையாக இருக்கிறவன் பாதுகாக்கப்படுவான்.
26 அரசனைச் சந்தித்து நீதி கேட்க நிறைய பேர் ஆசைப்படுகிறார்கள்.ஆனால், யெகோவாதான் ஒருவனுக்கு நியாயம் வழங்குகிறார்.
27 அநியாயம் செய்கிறவனை நீதிமான் அருவருக்கிறான்.ஆனால், நேர்மையாக நடக்கிறவனைப் பொல்லாதவன் அருவருக்கிறான்.
