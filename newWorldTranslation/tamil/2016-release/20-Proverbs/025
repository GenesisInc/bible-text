1 இவையும் சாலொமோனின் நீதிமொழிகள்; இவற்றை யூதாவின் ராஜாவான எசேக்கியாவின் ஆட்கள் தொகுத்து, நகலெடுத்தார்கள்:
 2 எந்த விஷயத்தையும் ரகசியமாக வைப்பது கடவுளுக்கு மகிமை.எந்த விஷயத்தையும் தீர ஆராய்வது ராஜாவுக்குப் பெருமை.
 3 வானத்தின் உயரத்தையும் பூமியின் ஆழத்தையும் தெரிந்துகொள்ள முடியாததுபோல்,ராஜாவின் உள்ளத்தில் இருப்பதையும் புரிந்துகொள்ள முடியாது.
 4 வெள்ளியில் இருக்கிற கசடை எடுத்துப்போடு.அப்போது, அது சுத்தமான வெள்ளியாகப் பளபளக்கும்.
 5 ராஜாவின் முன்னாலிருந்து பொல்லாதவனைத் துரத்திவிடு.அப்போது, அவருடைய சிம்மாசனம் நீதியால் உறுதியாக நிலைநிறுத்தப்படும்.
 6 ராஜாவுக்கு முன்னால் உன்னை உயர்த்தாதே.முக்கியப் பிரமுகர்களின் நடுவே உட்காராதே. 7 ராஜா உன்னைப் பெரிய மனிதர்கள் முன்னால் அவமானப்படுத்துவதைவிட,
“இங்கே வந்து உட்கார்” என்று அவராகவே சொல்வதுதான் மேல்!
 8 அவசரப்பட்டு ஒருவன்மேல் வழக்கு போடாதே.உன்மேல் தப்பு இருப்பதாக அவன் நிரூபித்துவிட்டால் என்ன செய்வாய்?
 9 அதனால், பிரச்சினையை அவனோடு நேரடியாகப் பேசித் தீர்த்துக்கொள்.ஆனால், அவன் உன்னிடம் சொன்ன ரகசியங்களை அம்பலப்படுத்தாதே.10 ஏனென்றால், நீ யாரிடம் ரகசியத்தைச் சொல்கிறாயோ அவனே உன்னை அவமானப்படுத்திவிடுவான்.நீ மோசமான விஷயத்தை பரப்பிய பிறகு அதைத் திரும்பப் பெற முடியாதே!
11 சரியான சமயத்தில் சொல்லும் வார்த்தைவெள்ளித் தட்டில் வைக்கப்பட்ட தங்க ஆப்பிள் பழங்களுக்குச் சமம்.
12 ஒருவர் ஞானமாகக் கண்டிக்கும்போது அதை நீ காதுகொடுத்துக் கேட்டால்,அவர் உனக்குத் தங்கக் கம்மல் போலவும் சொக்கத்தங்கத்தில் செய்த நகை போலவும் இருப்பார்.
13 குளிர்ந்த பனி அறுவடை நாளில் புத்துணர்ச்சி தருவதுபோல்,உண்மையுள்ள தூதுவனும் தன் எஜமானுக்குப் புத்துணர்ச்சி தருகிறான்.
14 அன்பளிப்பு கொடுப்பதாகப் பெருமையடித்துவிட்டு அதைக் கொடுக்காமல் இருக்கிறவன்,மழை தராத மேகங்களையும் காற்றையும் போல இருக்கிறான்.
15 பொறுமையால் அதிகாரியை வெல்லலாம்.மென்மையான நாவினால் எலும்பையும் நொறுக்கிவிடலாம்.
16 நீ தேனைக் கண்டால், அதை அளவோடு சாப்பிடு.அளவுக்கு அதிகமாகச் சாப்பிட்டால் வாந்தி எடுத்துவிடுவாய்.
17 அடுத்தவன் வீட்டுக்கு அடிக்கடி போகாதே.போனால், அவன் அலுத்துப்போய் உன்னை வெறுக்க ஆரம்பித்துவிடுவான்.
18 அடுத்தவனுக்கு எதிராகப் பொய் சாட்சி சொல்கிறவன்தடியையும் வாளையும் கூர்மையான அம்பையும் போல் இருக்கிறான்.
19 கஷ்ட காலங்களில் பொறுப்பில்லாதவனை நம்புவதுஉடைந்த பல்லையும் நொண்டுகிற காலையும் நம்புவதற்குச் சமம்.
20 சோகத்தில் வாடுகிறவனுக்கு முன்பாகப் பாட்டுப் பாடுகிறவன்,குளிர் காலத்தில் உடையைக் கழற்றுகிறவன் போலவும்,சோடா உப்பின் மேல் ஊற்றப்படுகிற காடியைப் போலவும் இருக்கிறான்.
21 உன் எதிரி பசியாக இருந்தால் அவனுக்கு ஏதாவது சாப்பிடக் கொடு.அவன் தாகமாக இருந்தால் அவனுக்கு ஏதாவது குடிக்கக் கொடு.22 இப்படிச் செய்யும்போது, நெருப்புத் தணலை அவன் தலைமேல் குவிப்பாய்.யெகோவா உனக்குப் பலன் கொடுப்பார்.
23 வடக்கிலிருந்து வீசுகிற காற்று கனமழையை வர வைக்கும்.
வம்பளக்கிற வாய் மற்றவர்களுக்குக் கோபத்தை வர வைக்கும்.
24 சண்டைக்கார மனைவியோடு வீட்டுக்குள் குடியிருப்பதைவிட,கூரைக்கு மேலே ஒரு ஓரமாகத் தங்கியிருப்பதே மேல்.
25 தூர தேசத்திலிருந்து வருகிற நல்ல செய்தி,தாகத்தில் தவிப்பவனுக்குக் கிடைக்கிற குளிர்ந்த தண்ணீரைப் போல் இருக்கிறது.
26 பொல்லாதவனுக்கு இணங்கிப்போகிற நீதிமான்,கலங்கிய நீரூற்று போலவும் பாழடைந்த கிணறு போலவும் இருக்கிறான்.
27 அளவுக்கு அதிகமாகத் தேன் சாப்பிடுவது நல்லதல்ல.தனக்குத் தானே புகழ் தேடுவதும் புகழல்ல.
28 கோபத்தைக் கட்டுப்படுத்த முடியாத மனிதன்,மதில் இடிந்த நகரம்போல் இருக்கிறான்.
