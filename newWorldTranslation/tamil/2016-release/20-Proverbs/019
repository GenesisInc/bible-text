1 முட்டாளாக இருந்துகொண்டு பொய் பேசுவதைவிட,ஏழையாக இருந்துகொண்டு உத்தமமாக நடப்பதே மேல்.
 2 ஒருவன் அறிவில்லாமல் இருப்பது நல்லதல்ல.யோசிக்காமல் நடந்துகொள்கிறவன் பாவம் செய்கிறான்.
 3 மனிதனுடைய முட்டாள்தனம் அவன் வழியைத் தாறுமாறாக்குகிறது.ஆனால், அவனுடைய உள்ளம் யெகோவாவுக்கு எதிராகக் கொதிப்படைகிறது.
 4 பணக்காரனுக்குப் பல நண்பர்கள் கிடைக்கிறார்கள்.ஆனால், ஏழையை அவனுடைய நண்பன்கூட கைவிட்டுவிடுவான்.
 5 பொய் சாட்சி சொல்கிறவன் நிச்சயம் தண்டனை பெறுவான்.மூச்சுக்கு மூச்சு பொய் சொல்கிறவன் தப்பிக்கவே மாட்டான்.
 6 பெரிய மனிதனின் தயவைத் தேடி பல பேர் வருவார்கள்.அன்பளிப்புகள் கொடுப்பவனுக்கு எல்லாரும் நண்பர்களாக இருப்பார்கள்.
 7 ஏழையை அவனுடைய சகோதரர்களே வெறுக்கும்போது,அவனுடைய நண்பர்களைப் பற்றிச் சொல்லவா வேண்டும்?
அவன் கெஞ்சிக் கெஞ்சிப் பார்த்தாலும், அவர்கள் யாரும் கண்டுகொள்வதில்லை.
 8 நல்ல புத்தியைச் சம்பாதிப்பவன் தன்னை நேசிக்கிறான்.
பகுத்தறிவைப் பொக்கிஷமாகப் பாதுகாப்பவன் வெற்றி பெறுவான்.
 9 பொய் சாட்சி சொல்கிறவன் நிச்சயம் தண்டனை பெறுவான்.மூச்சுக்கு மூச்சு பொய் சொல்கிறவன் அழிந்துபோவான்.
10 ஆடம்பரமாக வாழ்வது முட்டாளுக்குப் பொருந்தாதபோது,இளவரசர்களை ஆட்சி செய்வது வேலைக்காரனுக்குக் கொஞ்சமாவது பொருந்துமா?
11 விவேகம் ஒருவனுடைய கோபத்தைத் தணிக்கும்.தன் மனதைப் புண்படுத்துகிறவர்களை மன்னிப்பது அவனுக்கு அழகு.
12 ராஜாவின் கோபம் சிங்கத்தின் கர்ஜனைபோல் இருக்கிறது.ஆனால் அவருடைய கருணை, புல்லின் மேலுள்ள பனித்துளிபோல் இருக்கிறது.
13 புத்தியில்லாத மகன் தன்னுடைய அப்பாவுக்குப் பெரும் தொல்லையைக் கொண்டுவருகிறான்.சண்டைக்கார மனைவி ஒழுகிக்கொண்டே இருக்கிற கூரையைப் போல் இருக்கிறாள்.
14 வீடும் செல்வமும் அப்பா கொடுக்கிற சொத்து.ஆனால், விவேகமுள்ள மனைவி யெகோவா தருகிற சொத்து.
15 சோம்பேறி தூங்கிக்கொண்டே இருப்பான்.மந்தமானவன் பசியில் கிடப்பான்.
16 கடவுளுடைய கட்டளைகளைக் கடைப்பிடிக்கிறவன் உயிரைக் காப்பாற்றிக்கொள்வான்.தன் வழிகளில் கவனமாக இல்லாதவன் உயிரைத் தொலைத்துவிடுவான்.
17 ஏழைக்குக் கருணை காட்டுகிறவன் யெகோவாவுக்குக் கடன் கொடுக்கிறான்.அவன் கொடுத்ததை அவர் திருப்பிக் கொடுப்பார்.
18 திருந்துவான் என்ற நம்பிக்கை இருக்கும்போதே உன் மகனைக் கண்டித்துத் திருத்து.அவனுடைய சாவுக்கு நீ காரணமாகிவிடாதே.
19 எதற்கெடுத்தாலும் கோபப்படுகிறவன் அதற்கான தண்டனையைப் பெறுவான்.அவனைக் காப்பாற்ற நீ முயற்சி செய்தால், திரும்பத் திரும்ப அதைச் செய்ய வேண்டியிருக்கும்.
20 ஆலோசனையைக் கேட்டு, புத்திமதியை ஏற்றுக்கொள்.அப்போதுதான் எதிர்காலத்தில் ஞானமுள்ளவனாக ஆவாய்.
21 மனிதன் தன் உள்ளத்தில் நிறைய திட்டங்களைப் போடலாம்.ஆனால், கடைசியில் யெகோவா நினைப்பதுதான் நடக்கும்.
22 மாறாத அன்பு காட்டுவதுதான் மனிதனுக்கு அழகு.பொய்யனாக இருப்பதைவிட ஏழையாக இருப்பதே மேல்.
23 யெகோவாவுக்குப் பயந்து நடக்கிறவன் வாழ்வு பெறுவான்.அவன் எந்த ஆபத்தும் இல்லாமல் நிம்மதியாகத் தூங்குவான்.
24 சோம்பேறி பாத்திரத்துக்குள் கை விடுவான்,ஆனால் சாப்பாட்டை வாய்வரை கொண்டுபோகக்கூட சோம்பல்படுவான்.
25 கேலி செய்கிறவனை அடி, அப்போதுதான் அனுபவமில்லாதவன் சாமர்த்தியசாலி ஆவான்.புத்தி உள்ளவனைக் கண்டி, அப்போதுதான் அவனுக்கு இன்னும் அறிவு வளரும்.
26 அப்பாவைக் கொடுமைப்படுத்தி, அம்மாவை விரட்டியடிக்கிற மகன்,அவமானத்தையும் தலைகுனிவையும் உண்டாக்குகிறான்.
27 என் மகனே, புத்திமதி கேட்பதை நீ விட்டுவிட்டால்,அறிவு புகட்டுகிற வார்த்தைகளைவிட்டு விலகிவிடுவாய்.
28 உதவாக்கரையான சாட்சி நியாயத்தைக் கேலி செய்கிறான்.பொல்லாத மனிதன் அக்கிரமத்தை ஆசையோடு விழுங்குகிறான்.
29 கேலி செய்கிறவர்களுக்குத் தண்டனைத் தீர்ப்பு காத்திருக்கிறது.முட்டாள்களின் முதுகுக்குப் பிரம்படி காத்திருக்கிறது.
