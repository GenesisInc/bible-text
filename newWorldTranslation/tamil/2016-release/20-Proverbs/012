1 புத்திமதியை விரும்புகிறவன் அறிவை விரும்புகிறான்.ஆனால், கண்டிக்கப்படுவதை வெறுக்கிறவன் புத்தியில்லாமல் நடக்கிறான்.
 2 நல்லவன் யெகோவாவின் பிரியத்தை சம்பாதிக்கிறான்.ஆனால், சதிகாரனை அவர் கண்டனம் செய்கிறார்.
 3 அக்கிரமம் செய்வதன் மூலம் ஒருவனும் தன்னைப் பாதுகாத்துக்கொள்ள முடியாது.ஆனால், நீதிமானின் வேர் ஒருபோதும் பிடுங்கப்படாது.
 4 திறமைசாலியான மனைவி தன்னுடைய கணவனுக்குக் கிரீடம்போல் இருக்கிறாள்.ஆனால், வெட்கக்கேடாக நடக்கிற மனைவி அவனுக்கு எலும்புருக்கி நோய்போல் இருக்கிறாள்.
 5 நீதிமான்களின் யோசனைகள் நியாயமானவை.ஆனால், பொல்லாதவர்களின் ஆலோசனைகள் ஏமாற்றுபவை.
 6 பொல்லாதவர்களுடைய வார்த்தைகள் இரத்தம் சிந்தப் பதுங்கியிருக்கின்றன.ஆனால், நேர்மையானவர்களின் வாய் அவர்களைக் காப்பாற்றுகிறது.
 7 கெட்டவர்கள் வீழ்த்தப்படும்போது சுவடு தெரியாமல் போய்விடுவார்கள்.ஆனால், நீதிமான்களின் வீடு என்றென்றும் நிலைத்திருக்கும்.
 8 விவேகத்தோடு பேசுகிறவனை எல்லாரும் புகழ்வார்கள்.ஆனால், கோணலான புத்தி உள்ளவனை எல்லாரும் கேவலமாக நடத்துவார்கள்.
 9 சாப்பாட்டுக்கு வழியில்லாமல் வாழ்ந்துகொண்டு வீண் பெருமையடிக்கிற ஒருவனைவிட,வீண் பகட்டு இல்லாமல் வாழ்ந்துகொண்டு வேலைக்காரனை வைத்திருக்கிறவன் மேல்.
10 நீதிமான் தன் வீட்டு விலங்குகளை நன்றாகக் கவனித்துக்கொள்கிறான்.ஆனால், பொல்லாதவன் காட்டுகிற இரக்கம்கூட கொடூரமாகத்தான் இருக்கிறது.
11 தன்னுடைய நிலத்தில் பயிரிடுகிறவன் திருப்தியாகச் சாப்பிடுவான்.ஆனால், வீணான காரியங்களுக்குப் பின்னால் போகிறவன் புத்தியில்லாதவன்.
12 அக்கிரமக்காரர்கள் கொள்ளையடித்தவற்றைப் பார்த்துப் பொல்லாதவன் பொறாமைப்படுகிறான்.ஆனால், நீதிமான் நன்றாக வேரூன்றிய மரத்தைப் போல் கனி கொடுக்கிறான்.
13 அக்கிரமக்காரன் தன்னுடைய பாவமுள்ள பேச்சினால் சிக்கிக்கொள்கிறான்.ஆனால், நீதிமான் வேதனையிலிருந்து தப்பித்துக்கொள்கிறான்.
14 நல்ல வார்த்தைகளைப் பேசுகிறவன் அதன் பலனைப் பார்த்துத் திருப்தியடைகிறான்.அவனுடைய கைகளின் உழைப்பு அவனுக்குப் பலன் தரும்.
15 முட்டாள் தன்னுடைய பாதை சரி என்று நினைக்கிறான்.ஆனால், ஞானமுள்ளவன் ஆலோசனையை ஏற்றுக்கொள்கிறான்.
16 முட்டாள் சட்டென்று எரிச்சலைக் காட்டிவிடுகிறான்.ஆனால், சாமர்த்தியசாலி அவமரியாதையைப் பெரிதுபடுத்தாமல் விட்டுவிடுகிறான்.
17 உண்மையாகச் சாட்சி சொல்கிறவன் உள்ளதை உள்ளபடியே சொல்கிறான்.ஆனால், பொய் சாட்சி சொல்கிறவன் உண்மைக்கு மாறாகப் பேசுகிறான்.
18 யோசிக்காமல் பேசுவது வாள் போலக் குத்தும்.ஆனால், ஞானமுள்ளவனின் நாவு காயத்தை ஆற்றும்.
19 உண்மை பேசுகிற உதடுகள் என்றென்றும் நிலைத்திருக்கும்.ஆனால், பொய் பேசுகிற நாவு நொடிப்பொழுதுதான் இருக்கும்.
20 சதித்திட்டம் போடுகிறவர்களின் உள்ளத்தில் இருப்பது கள்ளத்தனம்.ஆனால், சமாதானத்துக்காகப் பாடுபடுகிறவர்களுக்குக் கிடைப்பது சந்தோஷம்.
21 நீதிமானுக்கு எந்தக் கெடுதலும் வராது.ஆனால், பொல்லாதவனின் வாழ்க்கையில் சோகங்கள் நிறைந்திருக்கும்.
22 பொய் பேசும் உதடுகளை யெகோவா அருவருக்கிறார்.ஆனால், உண்மையாக நடக்கிறவர்கள்மேல் பிரியமாக இருக்கிறார்.
23 சாமர்த்தியசாலி தன் அறிவைக் காட்டிக்கொள்ளாமல் இருக்கிறான்.ஆனால், முட்டாள் தன் உள்ளத்திலுள்ள முட்டாள்தனத்தை உளறிக்கொட்டிவிடுகிறான்.
24 கடினமாக உழைக்கும் கைகள் ஆட்சி செய்யும்.ஆனால், சோம்பலான கைகள் அடிமை வேலைதான் செய்யும்.
25 கவலை ஒருவருடைய இதயத்தைப் பாரமாக்கும்.ஆனால், நல்ல வார்த்தை அதைச் சந்தோஷப்படுத்தும்.
26 நீதிமான் தன்னுடைய மேய்ச்சல் நிலங்களைக் கவனமாகத் தேடுகிறான்.ஆனால், பொல்லாதவனின் பாதை அவனை வழிதவறிப்போக வைக்கிறது.
27 சோம்பேறி எதையும் வேட்டையாடிப் பிடிப்பது இல்லை.ஆனால், கடின உழைப்பு ஒருவனுக்கு அருமையான பொக்கிஷமாக இருக்கிறது.
28 நீதியின் பாதை வாழ்வுக்கு வழிநடத்தும்.அந்தப் பாதையில் மரணம் இல்லை.
