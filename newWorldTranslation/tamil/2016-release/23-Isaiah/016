1 தேசத்தின் ஆட்சியாளருக்கு ஒரு செம்மறியாட்டுக் கடாவை அனுப்புங்கள்.அதை சாலாவிலிருந்து வனாந்தரம் வழியாக,சீயோன் மகளுடைய மலைக்கு அனுப்புங்கள்.
 2 கூட்டிலிருந்து விரட்டப்பட்ட பறவையைப் போல,மோவாப் மக்கள் துரத்தப்பட்டு அர்னோன் ஆற்றுத்துறைகளில் இருப்பார்கள்.
 3 “ஆலோசனை சொல்லுங்கள், தீர்மானத்தை நிறைவேற்றுங்கள்.
நடுப்பகலிலே இரவு போன்ற இருட்டான நிழலைத் தந்து பாதுகாப்பு கொடுங்கள்.
துரத்தப்பட்டவர்களை ஒளித்துவையுங்கள், அவர்களைக் காட்டிக் கொடுக்காதீர்கள்.
 4 மோவாபே, துரத்தப்பட்ட என் ஜனங்கள் உன்னிடம் தங்கட்டும்.
அவர்களை அழிக்க நினைப்பவனிடமிருந்து அவர்களைக் காப்பாற்று.
ஒடுக்குபவன் ஒழிந்துபோவான்.அழிவு முடிவுக்கு வரும்.மற்றவர்களை ஏறி மிதிப்பவன் பூமியிலிருந்து அழிந்துபோவான்.
 5 அப்போது, மாறாத அன்பினால் ஒரு சிம்மாசனம் உறுதியாக நிலைநிறுத்தப்படும்.
அது தாவீதின் கூடாரத்தில் இருக்கும்; அதில் உட்காரும் ராஜா உண்மையுள்ளவராக இருப்பார்.அவர் நியாயமாகத் தீர்ப்பு சொல்வார், உடனுக்குடன் நீதி வழங்குவார்.”
 6 மோவாப் பெருமைபிடித்து அலைகிறான்.அவனுடைய ஆணவத்தையும் அகம்பாவத்தையும் ஆவேசத்தையும் பற்றியெல்லாம் கேள்விப்பட்டிருக்கிறோம்.ஆனால், அவனுடைய பெருமைப் பேச்செல்லாம் வெற்றுப் பேச்சாகிவிடும்.
 7 மோவாப் தனக்கு வரும் அழிவைப் பார்த்து அழுது புலம்புவான்.அவனுடைய ஜனங்கள் எல்லாருமே அழுது புலம்புவார்கள்.
அடிவாங்கியவர்கள் கீர்-ஆரேசேத் தேசத்தின் உலர்ந்த திராட்சை அடைகளுக்காக ஏங்கி அழுவார்கள்.
 8 எஸ்போனின் திராட்சைத் தோட்டங்கள் காய்ந்துவிட்டன.சிப்மாவின் திராட்சைக் கொடி பட்டுப்போய்விட்டது.அதன் கிளைகளில் தொங்கும் சிவப்பு திராட்சைகளை மற்ற தேசத்து ஆட்சியாளர்கள் மிதித்துப் போட்டார்கள்.அதன் கிளைகள் யாசேர் வரையும்,வனாந்தரம் வரையும் படர்ந்திருந்தன.
அவை கடல்வரை எட்டியிருந்தன.
 9 அதனால்தான், யாசேருக்காக அழுவது போல சிப்மாவுக்காக அழுவேன்.
எஸ்போனே, எலெயாலே, என் கண்ணீரால் உங்களை நனைப்பேன்.ஏனென்றால், கோடைக் காலத்துப் பழங்களையும் அறுவடையையும் பார்த்து நீங்கள் அடைந்த சந்தோஷம் முடிவுக்கு வந்தது.
10 பழத் தோட்டங்களிலிருந்து சந்தோஷமும் மகிழ்ச்சியும் பறிக்கப்பட்டது.திராட்சைத் தோட்டங்களில் சந்தோஷப் பாடல்களோ ஆரவாரமோ கேட்கவில்லை.
திராட்சரச ஆலைகளில் திராட்சைகள் மிதிக்கப்படவில்லை.ஏனென்றால், அவர்களுடைய சந்தோஷ ஆரவாரத்துக்கு நான் முடிவுகட்டினேன்.
11 அதனால்தான், மோவாபையும் கீர்-ஆரேசேத் நகரத்தையும் நினைத்துஎன் உள்ளம் உருகுகிறது.யாழின் நரம்புகள்போல் துடிக்கிறது.
12 மோவாப் என்னதான் கஷ்டப்பட்டு ஆராதனை மேட்டுக்குப் போய்வந்தாலும், கோயிலுக்குப் போய் வேண்டிக்கொண்டாலும் அவனால் எதையும் சாதிக்க முடியாது.
13 இதுதான் மோவாப் பற்றி முன்பு யெகோவா சொன்ன செய்தி. 14 இப்போது யெகோவா சொல்வது இதுதான்: சரியாக மூன்றே வருஷத்தில் மோவாபின் மேன்மை மங்கிவிடும். எங்கு பார்த்தாலும் குழப்பமும் கலவரமுமாக இருக்கும். கொஞ்சம் பேரே மிஞ்சியிருப்பார்கள், அவர்களும் அற்பமானவர்களாக இருப்பார்கள்.”
