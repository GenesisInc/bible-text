1 அவர் என்னிடம், “என் ஜனங்கள் செய்திருக்கிற குற்றங்களையும்,
யாக்கோபின் வம்சத்தார் செய்திருக்கிற பாவங்களையும்,
அவர்கள் எல்லாரும் கேட்கும்படி குரலை உயர்த்தி சொல்; கொஞ்சமும் தயங்காதே.ஊதுகொம்பைப் போலச் சத்தமாக முழங்கு.
 2 ஏதோ என்னுடைய நீதியை எப்போதும் கடைப்பிடிக்கிறவர்களைப் போலவும்,நியாயமாக நடக்கிறவர்களைப் போலவும்,அவர்கள் தினமும் என் உதவியைத் தேடுகிறார்கள்.என் வழிகளைப் பற்றித் தெரிந்துகொள்ள ஆசைப்படுவதாகச் சொல்கிறார்கள்.
என்னிடம் நீதியான தீர்ப்புகளைக் கேட்கிறார்கள்.என்னிடம் நெருங்கி வர விரும்புவதாகச் சொல்கிறார்கள்.
 3 ‘நாங்கள் விரதம் இருக்கும்போது நீங்கள் ஏன் பார்ப்பது இல்லை?
எங்களை வருத்திக்கொள்ளும்போது ஏன் கவனிப்பது இல்லை?’ என்று என்னிடம் கேட்கிறார்கள்.
நீங்கள் விரத நாளில் உங்களுடைய சொந்த வேலைகளைச் செய்கிறீர்களே!உங்களிடம் வேலை பார்க்கிறவர்களை அடக்கி ஒடுக்குகிறீர்களே!
 4 அதுமட்டுமல்ல, உங்களுடைய விரதமெல்லாம் சண்டை சச்சரவில்தான் முடிகிறது.நீங்கள் ஒருவரை ஒருவர் கொடூரமாகத் தாக்குகிறீர்கள்.
இப்படி விரதமிருந்தால் உங்கள் குரலை நான் கேட்க மாட்டேன்.
 5 உங்களையே வருத்திக்கொண்டு,நாணற்புல்லைப் போலத் தலையைத் தொங்கப் போட்டுக்கொண்டு,துக்கத் துணியிலும் சாம்பலிலும் படுத்துக்கொண்டுவிரதம் இருக்க வேண்டும் என்றா நான் சொன்னேன்?
இதையா யெகோவாவுக்குப் பிரியமான விரத நாள் என்று சொல்கிறீர்கள்?
 6 நீங்கள் உண்மையில் எப்படி விரதம் இருக்க வேண்டும் என்று நான் சொல்கிறேன்:
அக்கிரமத்தின் விலங்குகளை நீங்கள் கழற்றிப்போட வேண்டும்.நுகத்தடியின் கயிறுகளை அவிழ்த்துப்போட வேண்டும்.எல்லா நுகத்தடிகளையும் இரண்டாக உடைத்தெறிய வேண்டும்.எல்லா அடிமைகளையும் விடுதலை செய்ய வேண்டும். 7 பசியில் வாடுகிறவர்களோடு உங்கள் உணவைப் பகிர்ந்துகொள்ள வேண்டும்.ஏழைகளுக்கும் வீடுவாசல் இல்லாதவர்களுக்கும் உங்கள் வீட்டில் இடம் தர வேண்டும்.வெற்று உடம்போடு இருக்கிறவர்களைப் பார்க்கும்போது உடை தர வேண்டும்.உங்கள் சகோதரர்களுக்குத் தேவையான உதவி செய்ய வேண்டும்.
 8 அப்போது, உங்கள் வெளிச்சம் விடியற்கால வெளிச்சம் போல இருக்கும்.நீங்கள் சீக்கிரத்தில் குணமாவீர்கள்.
உங்கள் நீதி உங்களுக்கு முன்னால் போகும்.யெகோவாவின் மகிமை உங்களுக்குப் பின்னால் வந்து உங்களைக் காக்கும்.
 9 நீங்கள் கூப்பிடுவீர்கள், யெகோவா பதில் சொல்வார்.நீங்கள் உதவி கேட்டுக் கதறுவீர்கள்; ‘இதோ நான் இருக்கிறேன்!’ என்று அவர் சொல்வார்.
எல்லா நுகத்தடிகளையும் நீங்கள் உடைத்தெறிந்துவிட்டு,மற்றவர்களைப் பார்த்து விரலை நீட்டுவதையும் பழித்துப் பேசுவதையும் விட்டுவிட்டு,10 நீங்கள் விரும்பிச் சாப்பிடுவதைப் பசியாய் இருக்கிறவர்களுக்குக் கொடுத்து,கஷ்டப்படுகிறவர்களுக்குத் தேவையான உதவிகளைச் செய்தால்,இருட்டிலும் வெளிச்சம் போல இருப்பீர்கள்,நடுப்பகல் போலப் பிரகாசிப்பீர்கள்.
11 யெகோவா எப்போதும் உங்களை வழிநடத்துவார்.வறண்ட தேசத்தில்கூட உங்கள் தேவைகளைப் பூர்த்தி செய்வார்.உங்களுக்குப் புத்துயிர் தருவார்.நீங்கள் தாராளமாகத் தண்ணீர் பாய்ச்சப்பட்ட தோட்டத்தைப் போலவும்,வற்றாத நீரூற்று போலவும் ஆவீர்கள்.
12 இடிந்து கிடக்கிறவற்றை உங்களுக்காகத் திரும்பக் கட்டுவீர்கள்.தலைமுறை தலைமுறையாகப் பாழாய்க் கிடக்கும் அஸ்திவாரங்களை மறுபடியும் எழுப்புவீர்கள்.
நீங்கள் உடைந்த மதில்களைப் பழுதுபார்க்கிறவர்கள் என்றும்,குடியிருக்கும்படி சாலைகளைச் சீரமைக்கிறவர்கள் என்றும் அழைக்கப்படுவீர்கள்.
13 என்னுடைய பரிசுத்த நாளான ஓய்வுநாளில் உங்கள் சொந்த வேலைகளைச் செய்யாமல் இருந்தால்,அதை ஒரு முக்கியமான நாளாகவும், யெகோவாவின் பரிசுத்த நாளாகவும், சந்தோஷம் தருகிற நாளாகவும் நினைத்தால்,
உங்கள் சொந்த வேலைகளைச் செய்யாமலும் வீண் வார்த்தைகளைப் பேசாமலும் அந்த நாளை மகிமைப்படுத்தினால்,14 யெகோவாவாகிய என்னை வணங்குவதில் மிகுந்த சந்தோஷத்தைப் பெறுவீர்கள்.நீங்கள் மலைகளையும் குன்றுகளையும் கைப்பற்றும்படி நான் செய்வேன்.
உங்கள் மூதாதையான யாக்கோபுக்குக் கொடுத்த தேசத்தை நீங்கள் அனுபவிக்கும்படி செய்வேன்.யெகோவாவாகிய நானே இதைச் சொல்கிறேன்” என்றார்.
