1 யூதாவையும் எருசலேமையும் பற்றி ஆமோத்சின் மகனான ஏசாயா பார்த்த தரிசனத்தின் விவரம்.
 2 கடைசி நாட்களில் இப்படி நடக்கும்:யெகோவாவின் ஆலயம் இருக்கிற மலை எல்லா மலைகளுக்கும் மேலாக உறுதியாய் நிலைநிறுத்தப்படும்.எல்லா குன்றுகளுக்கும் மேலாக அது உயர்த்தப்படும்.எல்லா தேசத்து ஜனங்களும் அங்கு கூட்டம் கூட்டமாக வருவார்கள்.
 3 அங்கே வருகிற பலதரப்பட்ட ஜனங்கள் மற்றவர்களைப் பார்த்து,
“வாருங்கள், நாம் யெகோவாவின் மலைக்குப் போகலாம்.யாக்கோபின் கடவுளுடைய ஆலயத்துக்குப் போகலாம்.
அவர் தன்னுடைய வழிகளை நமக்குக் கற்றுக்கொடுப்பார்.நாம் அவர் பாதைகளில் நடப்போம்” என்று சொல்வார்கள்.
ஏனென்றால், சீயோனிலிருந்து சட்டமும்,எருசலேமிலிருந்து யெகோவாவின் வார்த்தையும் புறப்படும்.
 4 ஜனங்களுக்கு அவர் தீர்ப்பு கொடுப்பார்.பலதரப்பட்ட ஜனங்களின் விவகாரங்களைச் சரிசெய்வார்.
அவர்கள் தங்களுடைய வாள்களை மண்வெட்டிகளாக மாற்றுவார்கள்.ஈட்டிகளை அரிவாள்களாக அடிப்பார்கள்.
ஒரு ஜனத்துக்கு எதிராக இன்னொரு ஜனம் வாள் எடுக்காது.போர் செய்ய இனி யாரும் கற்றுக்கொள்ள மாட்டார்கள்.
 5 யாக்கோபின் வம்சத்தாரே, வாருங்கள்.யெகோவா காட்டும் வெளிச்சமான பாதையில் நடப்போம், வாருங்கள்.
 6 கடவுளே, நீங்கள் யாக்கோபின் வம்சத்தாராகிய உங்கள் ஜனங்களைக் கைவிட்டுவிட்டீர்கள்.ஏனென்றால், கிழக்கே இருக்கிறவர்கள் செய்வதையெல்லாம் அவர்கள் செய்கிறார்கள்.பெலிஸ்தியர்களைப் போல மாயமந்திரம் செய்கிறார்கள்.அவர்களோடு மற்ற தேசத்தாரின் பிள்ளைகள்தான் நிறைய பேர் இருக்கிறார்கள்.
 7 அவர்களுடைய தேசம் வெள்ளியாலும் தங்கத்தாலும் நிறைந்திருக்கிறது.அவர்களுடைய சொத்துகளுக்கு அளவே இல்லை.
அவர்களுடைய தேசம் குதிரைகளால் நிறைந்திருக்கிறது.அவர்களுடைய ரதங்களுக்கு அளவே இல்லை.
 8 அவர்களுடைய தேசம் ஒன்றுக்கும் உதவாத தெய்வங்களால் நிறைந்திருக்கிறது.
அவர்கள் தங்களுடைய கைகளால் செய்த உருவங்களை வணங்குகிறார்கள்.தங்களுடைய விரல்களால் செதுக்கிய சிலைகளைக் கும்பிடுகிறார்கள்.
 9 அதனால், அவர்களுக்குத் தலைகுனிவுதான் வரும்.அவர்களை நீங்கள் மன்னிக்கவே மாட்டீர்கள்.
10 யெகோவா மகிமையோடும் மகத்துவத்தோடும் வரும்போது,பயத்தையும் நடுக்கத்தையும் உண்டாக்கும்போது,பாறைகளுக்குள் மறைந்துகொள்ளுங்கள், குழிகளுக்குள் ஒளிந்துகொள்ளுங்கள்.
11 மனிதனின் ஆணவம் அடக்கப்படும்.தலைக்கனம் பிடித்தவனுக்குத் தலைகுனிவு வரும்.
அந்த நாளில் யெகோவா மட்டுமே உயர்ந்திருப்பார்.
12 அது பரலோகப் படைகளின் யெகோவாவுடைய நாள்.
அந்த நாள், அகந்தையும் அகம்பாவமும் பிடித்தவர்களுக்கு எதிராகவும்,உயர்ந்தோர், தாழ்ந்தோர் என அத்தனை பேருக்கு எதிராகவும்,13 லீபனோனில் உயர்ந்தோங்கி நிற்கும் தேவதாரு மரங்களுக்கு எதிராகவும்,பாசானின் கருவாலி மரங்களுக்கு எதிராகவும்,14 உயரமான மலைகளுக்கு எதிராகவும்,உயர்ந்த குன்றுகளுக்கு எதிராகவும்,15 பெரிய கோபுரங்களுக்கு எதிராகவும், கோட்டைச் சுவர்களுக்கு எதிராகவும்,16 தர்ஷீசின் கப்பல்களுக்கு எதிராகவும்,அழகான படகுகளுக்கு எதிராகவும் வரும்.
17 மனிதனின் ஆணவம் அடக்கப்படும்.தலைக்கனம் பிடித்தவனுக்குத் தலைகுனிவு வரும்.
அந்த நாளில் யெகோவா மட்டுமே உயர்ந்திருப்பார்.
18 ஒன்றுக்கும் உதவாத தெய்வங்கள் அடியோடு அழிந்துபோகும்.
19 யெகோவா மகிமையோடும் மகத்துவத்தோடும் வரும்போது,பயத்தையும் நடுக்கத்தையும் உண்டாக்கும்போது,உலகத்தைக் கதிகலங்க வைக்கும்போது,ஜனங்கள் குகைகளிலும் குழிகளிலும் ஒளிந்துகொள்வார்கள்.
20 அவர்கள் வணங்கிவந்த வெள்ளி, தங்க சிலைகளை அன்று ஒழித்துக்கட்டுவார்கள்.எதற்கும் உதவாத அந்தத் தெய்வங்களைத் தூக்கிப் போடுவார்கள்.மூஞ்சுறுகளும் வவ்வால்களும் தங்குகிற இடங்களில் வீசியெறிவார்கள்.21 யெகோவா மகிமையோடும் மகத்துவத்தோடும் வரும்போது,பயத்தையும் நடுக்கத்தையும் உண்டாக்கும்போது,உலகத்தைக் கதிகலங்க வைக்கும்போது,அவர்கள் பாறைகளின் இடுக்குகளிலும் பொந்துகளிலும் ஒளிந்துகொள்வார்கள்.
22 மனிதனை நம்புவதை விட்டுவிடுங்கள்.அவன் வெறும் காற்றைச் சுவாசித்து உயிர்வாழ்கிறான்.
அவனுக்கு என்ன மதிப்பு இருக்கிறது?
