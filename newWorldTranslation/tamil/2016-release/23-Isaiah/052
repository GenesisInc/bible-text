1 விழித்தெழு! சீயோனே, விழித்தெழு! உன் பலத்தைத் திரட்டு!
பரிசுத்த நகரமான எருசலேமே, அழகான உடைகளை உடுத்திக்கொள்!
விருத்தசேதனம் செய்யாதவர்களும் அசுத்தமானவர்களும் இனி உன்னிடம் வர மாட்டார்கள்.
 2 எருசலேமே, நீ எழுந்து, மண்ணை உதறிவிட்டு, சிம்மாசனத்தில் உட்காரு.
சிறைபிடிக்கப்பட்ட சீயோன் மகளே, உன் கழுத்திலுள்ள கயிறுகளைக் கழற்றிவிடு.
 3 யெகோவா இப்படிச் சொல்கிறார்:
“நீ விலை இல்லாமல் விற்கப்பட்டாய்,பணம் இல்லாமல் மீட்டுக்கொள்ளப்படுவாய்.”
 4 உன்னதப் பேரரசராகிய யெகோவா இப்படிச் சொல்கிறார்:
“என் ஜனங்கள் முதலில் எகிப்துக்குப் போய் அங்கே வேறு தேசத்து ஜனங்களைப் போல வாழ்ந்தார்கள்.அதன் பிறகு, அசீரியா காரணமே இல்லாமல் அவர்களைக் கொடுமைப்படுத்தியது.”
 5 “இப்போது இந்த இடத்தில் நான் என்ன செய்வது?” என்று யெகோவா கேட்கிறார்.
“என் ஜனங்கள் விலை இல்லாமல் பிடித்துக்கொண்டு போகப்பட்டார்கள்.
அவர்களை ஆளுகிறவர்கள் வெற்றி கிடைத்த பெருமையில் ஆரவாரம் செய்கிறார்கள்” என்று யெகோவா சொல்கிறார்.“நாள் முழுவதும் என் பெயர் அவமதிக்கப்படுகிறது.
 6 அதனால், என் பெயரை என் ஜனங்கள் தெரிந்துகொள்வார்கள்.இதையெல்லாம் சொல்லியிருப்பது நான்தான் என்பதை அந்த நாளில் அவர்கள் உணர்ந்துகொள்வார்கள்.
நானேதான் இதையெல்லாம் சொல்லியிருக்கிறேன்!”
 7 நல்ல செய்தி சொல்ல மலைகள்மேல் ஏறி வருகிறவருடைய பாதங்கள் எவ்வளவு அழகாக இருக்கின்றன!“விடிவுகாலம் வரப்போகிறது!சீக்கிரத்தில் சமாதானம் கிடைக்கப்போகிறது!கடவுள் மீட்பு தரப்போகிறார்!” என்று அவர் அறிவிக்கிறார்.சீயோனைப் பார்த்து, “உன் கடவுள் ராஜாவாகிவிட்டார்!” என்று சொல்கிறார்.
 8 இதோ, உன் காவல்காரர்கள் குரலெழுப்புவதைக் கேள்!அவர்கள் ஒன்றுசேர்ந்து சந்தோஷமாகக் குரலெழுப்புகிறார்கள்.
சீயோன் ஜனங்களை யெகோவா மறுபடியும் ஒன்றுசேர்ப்பதை அவர்கள் கண்கூடாகப் பார்ப்பார்கள்.
 9 எருசலேமின் இடிபாடுகளே, சந்தோஷம் பொங்கப் பாடுங்கள்.யெகோவா அவருடைய ஜனங்களுக்கு ஆறுதல் தந்திருக்கிறார்; எருசலேமை விடுவித்திருக்கிறார்.
10 யெகோவா எல்லா தேசங்களுக்கும் முன்பாகத் தன்னுடைய பரிசுத்தமான கையின் பலத்தைக் காட்டியிருக்கிறார்.நம் கடவுள் தரும் மீட்பைப் பூமியெங்கும் இருக்கிறவர்கள் பார்ப்பார்கள்.
11 புறப்படுங்கள், புறப்படுங்கள், அங்கிருந்து வெளியே வாருங்கள்; அசுத்தமான எதையும் தொடாதீர்கள்!
யெகோவாவின் பாத்திரங்களைச் சுமக்கிறவர்களே,அங்கிருந்து கிளம்பி வாருங்கள்; உங்களைப் பரிசுத்தமாக வைத்துக்கொள்ளுங்கள்.
12 நீங்கள் பதற வேண்டாம்.தலைதெறிக்க ஓட வேண்டாம்.ஏனென்றால், இஸ்ரவேலின் கடவுளான யெகோவா உங்களைப் பாதுகாப்பார்.உங்களுக்கு முன்னால் போயும் பாதுகாப்பார், பின்னால் வந்தும் பாதுகாப்பார்.
13 என் ஊழியர் விவேகமாக நடந்துகொள்வார்.
அவர் உயர்த்தப்படுவார்.மிகுந்த மேன்மையும் சிறப்பும் அடைவார்.
14 அவருடைய தோற்றம் வேறெந்த மனுஷனுடைய தோற்றத்தையும்விட ரொம்பவே உருக்குலைக்கப்பட்டதையும்,அவருடைய உருவம் வேறெந்த மனிதனுடைய உருவத்தையும்விட ரொம்பவே கோரமாக்கப்பட்டதையும் பார்த்து,பலர் அதிர்ச்சி அடைந்தார்கள்.15 அதுபோல் அவர் பல தேசத்தாரை அதிர்ச்சி அடையச் செய்வார்.
அவருக்கு முன்னால் ராஜாக்கள் வாயடைத்துப் போவார்கள்.ஏனென்றால், தங்களுக்குச் சொல்லப்படாத சம்பவங்களைப் பார்ப்பார்கள்.கேள்விப்படாத விஷயங்களைக் கேட்பார்கள்.
