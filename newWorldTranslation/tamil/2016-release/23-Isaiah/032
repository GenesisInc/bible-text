1 இதோ, ஒரு ராஜா நீதியாக ஆட்சி செய்வார்.அதிபதிகளும் நியாயமாக ஆட்சி செய்வார்கள்.
 2 அவர்கள் ஒவ்வொருவரும் காற்றுக்கு ஒதுங்கும் இடமாக இருப்பார்கள்.புயலிலிருந்து பாதுகாக்கும் புகலிடமாக இருப்பார்கள்.தண்ணீரில்லாத தேசத்தில் பாயும் நீரோடைகளாக இருப்பார்கள்.சுட்டெரிக்கும் வெயிலில் நிழல் தரும் பெரிய கற்பாறையாக இருப்பார்கள்.
 3 பார்வை உள்ளவர்களின் கண்கள் இனி மூடியிருக்காது.கேட்பவர்களின் காதுகள் இனி அடைக்கப்பட்டிருக்காது.
 4 யோசிக்காமல் நடந்துகொள்கிறவர்களின் உள்ளம் இனி உண்மைகளை பற்றி ஆழமாக யோசிக்கும்.திக்கித்திக்கிப் பேசும் நாவு இனி தெளிவாகவும் சரளமாகவும் பேசும்.
 5 கெட்ட குணமுள்ளவனை இனி யாரும் தாராள குணமுள்ளவன் என்று அழைக்க மாட்டார்கள்.நேர்மை இல்லாதவனை இனி யாரும் பெரிய மனிதன் என்று அழைக்க மாட்டார்கள். 6 ஏனென்றால், புத்தி இல்லாதவன் அர்த்தமில்லாமல் பேசுவான்.கெட்டது செய்ய உள்ளத்தில் திட்டமிடுவான்.யெகோவாவைவிட்டு விலகவும், அவருக்கு எதிராகப் பொய் பேசவும் விரும்புவான்.பசியில் வாடுபவனுக்குச் சாப்பிட எதுவும் கொடுக்க மாட்டான்.தாகத்தில் தவிப்பவனுக்குக் குடிக்க எதுவும் கொடுக்க மாட்டான்.
 7 நேர்மை இல்லாதவனின் வழிகள் மோசமானவை.வெட்கக்கேடாக நடக்கும்படி மற்றவர்களைத் தூண்டுகிறான்.ஏழை எளியவர்கள் உண்மை பேசினாலும்,பொய்க் குற்றச்சாட்டுகளைச் சுமத்தி அவர்கள் வாழ்க்கையை நாசமாக்கப் பார்க்கிறான்.
 8 ஆனால், தாராள குணமுள்ளவன் தாராளமாகக் கொடுக்கவே நினைக்கிறான்.எப்போதுமே மற்றவர்களுக்கு வாரி வழங்குகிறான்.
 9 “அலட்சியமாக இருக்கிற பெண்களே, எழுந்து நான் சொல்வதைக் கேளுங்கள்!
கவலையில்லாமல் திரிகிற பெண்களே, நான் சொல்வதைக் கவனியுங்கள்!
10 கவலையில்லாமல் திரிகிற நீங்கள் ஒரு வருஷத்துக்குப் பின்பு கதிகலங்கிப்போவீர்கள்.ஏனென்றால், அறுவடைக் காலம் முடிந்தாலும் திராட்சைப் பழங்கள் சேகரிக்கப்பட்டிருக்காது.
11 அலட்சியமாக இருக்கிற பெண்களே, பயந்து நடுங்குங்கள்!
கவலையில்லாமல் திரிகிறவர்களே, கலக்கம் அடையுங்கள்!உங்களுடைய மேலாடையைக் கழற்றிவிட்டு,
துக்கத் துணியை இடுப்பில் கட்டிக்கொள்ளுங்கள்.
12 செழிப்பான வயல்களுக்கும் திராட்சைத் தோட்டங்களுக்கும் வந்த கதியைப் பாருங்கள்.நெஞ்சில் அடித்துக்கொண்டு புலம்புங்கள்.
13 இனி என் ஜனங்களின் நிலத்தில் முட்கள்தான் வளரும்.குதூகலமாக இருந்த நகரத்தையும்சந்தோஷத்தில் களைகட்டியிருந்த வீடுகளையும் முட்புதர்கள்தான் மூடியிருக்கும்.
14 ஏனென்றால், கோட்டை கைவிடப்பட்டது.ஜனங்களால் நிறைந்திருந்த நகரம் வெறிச்சோடிப்போனது.
ஓபேலும் காவற்கோபுரமும் நிரந்தரமாகப் பாழாகிப்போனது.அங்கே காட்டுக் கழுதைகள்தான் சந்தோஷமாகத் திரிகின்றன.ஆடுமாடுகள்தான் மேய்கின்றன.15 கடவுள் தன்னுடைய சக்தியை நம்மேல் பொழியும்வரை இப்படித்தான் இருக்கும்.அதன்பின் வனாந்தரம் பழத் தோட்டமாக மாறும்.அந்தத் தோட்டம் காடுபோல் அடர்த்தியாகும்.
16 வனாந்தரத்தில் நியாயம் குடியிருக்கும்.பழத்தோட்டத்தில் நீதி தங்கியிருக்கும்.
17 உண்மையான நீதியின் விளைவாக சமாதானம் உண்டாகும்.உண்மையான நீதியின் பலனாக நிம்மதியும் பாதுகாப்பும் என்றென்றும் கிடைக்கும்.
18 என் ஜனங்கள் சமாதானமான சூழலில் வாழ்வார்கள்.பாதுகாப்பான வீடுகளிலும் நிம்மதியான இடங்களிலும் குடியிருப்பார்கள்.
19 ஆனால், ஆலங்கட்டி மழை காட்டை அழித்துவிடும்.நகரத்தைத் தரைமட்டமாக்கும்.
20 தண்ணீர்களின் ஓரமாக விதை விதைக்கிறவர்களும்,காளையையும் கழுதையையும் வயலில் அவிழ்த்துவிடுகிறவர்களும் சந்தோஷமானவர்கள்.”
