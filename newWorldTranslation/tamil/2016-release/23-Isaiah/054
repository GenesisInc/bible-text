1 “குழந்தை பெறாதவளே, சந்தோஷமாக ஆரவாரம் செய்!
பிரசவ வேதனைப்படாதவளே, ஆனந்தமாக ஆர்ப்பரி!ஏனென்றால், கணவனோடு வாழ்கிறவளின் பிள்ளைகளைவிடகணவனால் கைவிடப்பட்டவளின் பிள்ளைகள் ஏராளமாக இருக்கிறார்கள்” என்று யெகோவா சொல்கிறார்.
 2 “உன் கூடாரத்தைப் பெரிதாக்கு.
உன்னுடைய விசாலமான கூடாரத்தின் துணிகளை அகலமாக்கு.
அதன் கயிறுகளைத் தாராளமாக நீளமாக்கு.கூடார ஆணிகளை உறுதிப்படுத்து.
 3 ஏனென்றால், உன்னுடைய எல்லைகள் வலது பக்கமாகவும் இடது பக்கமாகவும் விரிவாகும்.
உன்னுடைய பிள்ளைகள் மற்ற தேசங்களைச் சொந்தமாக்குவார்கள்.வெறுமையாய்க் கிடக்கிற நகரங்களில் குடியேறுவார்கள்.
 4 பயப்படாதே, இனி நீ அவமானப்பட மாட்டாய்.கூனிக்குறுகாதே, இனி நீ ஏமாற்றம் அடைய மாட்டாய்.
இளமையில் உனக்கு ஏற்பட்ட அவமானத்தையும்,விதவையானதால் ஏற்பட்ட தலைகுனிவையும் இனி நினைத்துப் பார்க்க மாட்டாய்.”
 5 “ஏனென்றால், உன் மகத்தான படைப்பாளர் உனக்குக் கணவர் போல இருக்கிறார்.பரலோகப் படைகளின் யெகோவா என்பதுதான் அவருடைய பெயர்.இஸ்ரவேலின் பரிசுத்தமான கடவுளாகிய அவரே உன்னை விடுவிக்கிறவர்.
அவர் பூமி முழுவதுக்கும் கடவுள் என்று அழைக்கப்படுவார்.
 6 கணவனால் ஒதுக்கப்பட்டு வேதனைப்படுகிற மனைவியைப் போலவும்,இளவயதில் கல்யாணமாகி கைவிடப்பட்டவளைப் போலவும் இருக்கிற உன்னை
யெகோவா தேர்ந்தெடுத்தார்” என்று உன் கடவுள் சொல்கிறார்.
 7 “கொஞ்சக் காலத்துக்கு உன்னை நான் கைவிட்டேன்.ஆனால், மிகுந்த இரக்கத்தோடு உன்னைத் திரும்பவும் சேர்த்துக்கொள்வேன்.
 8 பயங்கரமான கோபத்தினால் என் முகத்தைக் கொஞ்சக் காலத்துக்கு உன்னிடமிருந்து மறைத்துக்கொண்டேன்.ஆனால், இனி என்றென்றுமே உனக்கு மாறாத அன்பையும் இரக்கத்தையும் காட்டுவேன்” என்று
உன்னை விடுவிக்கிறவரான யெகோவா சொல்கிறார்.
 9 “இது நோவாவின் காலத்தை எனக்கு ஞாபகப்படுத்துகிறது.
தண்ணீரால் உலகத்தை அழிக்க மாட்டேன் என்று நான் நோவாவிடம் சத்தியம் செய்து கொடுத்தது போலவே,உன்மேல் கோபப்படவோ உன்னைத் தண்டிக்கவோ மாட்டேன் என்று இப்போது சத்தியம் செய்து கொடுக்கிறேன்.
10 மலைகள் ஒழிந்துபோகலாம்.குன்றுகள் அழிந்துபோகலாம்.ஆனால், உனக்கு நான் காட்டுகிற மாறாத அன்பு ஒழியாது.சமாதானத்துக்காக நான் செய்திருக்கிற ஒப்பந்தமும் அழியாது” என்று
உன்மேல் இரக்கம் காட்டுகிற யெகோவா சொல்கிறார்.
11 “வேதனையில் வாடியவளே, சூறாவளியில் சிக்கியவளே, ஆறுதல் கிடைக்காமல் தவித்தவளே,உன் கற்களைச் சாந்து பூசி உறுதியாக்குவேன்.நீலமணிக்கற்களால் உன் அஸ்திவாரத்தை அமைப்பேன்.
12 மாணிக்கக் கற்களால் உன் கொத்தளங்களைக் கட்டுவேன்.ஜொலிக்கிற கற்களால் உன் வாசல் கதவுகளை அமைப்பேன்.விலை உயர்ந்த ரத்தினங்களால் உன் எல்லைகளைக் குறிப்பேன்.
13 உன் பிள்ளைகள் எல்லாரும் யெகோவாவினால் கற்பிக்கப்பட்டிருப்பார்கள்.அவர்கள் மிகுந்த சமாதானத்தோடு இருப்பார்கள்.
14 நீ நீதியில் உறுதியாக நிலைநாட்டப்படுவாய்.
இனி யாரும் உன்னைக் கொடுமைப்படுத்த மாட்டார்கள்.நீ எதற்குமே பயப்பட மாட்டாய், எதுவுமே உன்னைப் பயமுறுத்தாது.திகில் உன்னை நெருங்காது.
15 உன்னைத் தாக்க இனிமேல் நான் யாரையும் அனுப்ப மாட்டேன்.அப்படி யாராவது தாக்க வந்தால்,
அவர்களை நீ தோற்கடிப்பாய்.”
16 “கரிநெருப்பை ஊதி ஆயுதத்தை உண்டாக்குகிற கொல்லனைப் படைத்தது நான்தான்.
அந்த ஆயுதத்தால் மற்றவர்களைக் கொன்றுபோடுகிறவனைப் படைத்ததும் நான்தான்.
17 அதனால், உன்னைத் தாக்குவதற்காக உருவாக்கப்படுகிற எந்த ஆயுதமும் ஒன்றுமில்லாமல் போகும்.உனக்கு எதிரான எல்லா குற்றச்சாட்டுகளையும் நீ முறியடிப்பாய்.
இது யெகோவாவின் ஊழியர்களுக்குக் கிடைக்கும் பெரிய ஆசீர்வாதம்.அவர்களுடைய நீதிக்குக் காரணமானவர் நானே” என்று யெகோவா சொல்கிறார்.
