1 யாக்கோபின் வம்சத்தாரே, இதைக் கேளுங்கள்.நீங்கள் இஸ்ரவேல் என்ற பெயரில் அழைக்கப்படுகிறீர்கள்.நீங்கள் யூதாவின் ஊற்றிலிருந்து வந்தவர்கள்.நீங்கள் யெகோவாவின் பெயரில் சத்தியம் செய்கிறீர்கள்.இஸ்ரவேலின் கடவுளை வணங்குகிறீர்கள்.ஆனாலும், அதையெல்லாம் உண்மையோடும் நீதியோடும் செய்வதில்லை.
 2 நீங்கள் பரிசுத்த நகரத்தைச் சேர்ந்தவர்கள் என்று சொல்லிக்கொள்கிறீர்கள்.இஸ்ரவேலின் கடவுளுடைய உதவியைத் தேடுகிறீர்கள்.பரலோகப் படைகளின் யெகோவா என்பதுதான் அவருடைய பெயர்.
 3 அவர் இப்படிச் சொல்கிறார்:
“நடந்து முடிந்த விஷயங்களெல்லாம் ரொம்பக் காலத்திற்கு முன்னாலேயே நான் சொன்னதுதான்.அதை என் வாயாலேயே சொன்னேன்.
அதை எல்லாருக்கும் தெரியப்படுத்தினேன்.
அதைத் திடீரென்று நடத்திக் காட்டினேன்.
 4 நீங்கள் எந்தளவுக்கு முரட்டுப் பிடிவாதம் பிடிப்பவர்கள் என்று எனக்குத் தெரியும்.உங்கள் கழுத்து இரும்பு போலவும், உங்கள் நெற்றி செம்பு போலவும் கடினமாக இருக்கிறது. 5 அதனால்தான், இந்த விஷயங்களெல்லாம் நடப்பதற்கு முன்பே,
நான் உங்களுக்குச் சொல்லிவிட்டேன்.‘எங்களுடைய தெய்வம்தான் இதைச் செய்தது.நாங்கள் செதுக்கிய சிலையும் நாங்கள் வார்த்த உலோகச் சிலையும்தான் இதையெல்லாம் சொன்னது’ என்று நீங்கள் சொல்லாமல் இருப்பதற்காகவே இப்படிச் செய்தேன்.
 6 இதையெல்லாம் நீங்கள் காதால் கேட்டீர்களே, கண்ணால் பார்த்தீர்களே.
மற்றவர்களிடம் சொல்ல மாட்டீர்களா?
இன்றுமுதல் புதிய விஷயங்களை உங்களுக்குச் சொல்லப்போகிறேன்.உங்களுக்கு மறைக்கப்பட்டிருந்த ரகசியங்களைத் தெரிவிக்கப்போகிறேன்.
 7 இதெல்லாம் இப்போதுதான் தோன்றின, ரொம்பக் காலத்துக்கு முன்பு அல்ல.அதனால், ‘இதெல்லாம் எங்களுக்கு ஏற்கெனவே தெரியும்’ என்று உங்களால் சொல்ல முடியாது.இதெல்லாம் இன்றுவரை நீங்கள் கேள்விப்படாத விஷயங்கள்.
 8 உண்மையிலேயே, இதெல்லாம் உங்களுக்குத் தெரியவே தெரியாது.முன்பு உங்கள் காது அடைக்கப்பட்டிருந்தது.
நீங்கள் எல்லாரும் நம்பிக்கைத் துரோகிகள் என்று எனக்குத் தெரியும்.பிறந்ததிலிருந்தே அடங்காதவர்கள் என்று பெயரெடுத்திருக்கிறீர்கள்.
 9 ஆனாலும், என் பெயரின் புகழுக்காக என்னுடைய கோபத்தை அடக்கிக்கொள்வேன்.என்னுடைய மகிமைக்காக என்னையே கட்டுப்படுத்திக்கொள்வேன்.உங்களை அழிக்காமல் விட்டுவிடுவேன்.
10 நான் உங்களைப் புடமிட்டேன்; ஆனால், வெள்ளியைப் போலப் புடமிடவில்லை.
வேதனை என்ற நெருப்பில் போட்டு உங்களைச் சோதித்துப் பார்த்தேன்.
11 நான் எனக்காகவே, என் பெயருக்காகவே, எல்லாவற்றையும் செய்கிறேன்.என் பெயர் கெட்டுப்போக நான் எப்படி அனுமதிப்பேன்?
என்னுடைய மகிமையை யாருக்கும் கொடுக்க மாட்டேன்.
12 நான் அழைத்த யாக்கோபே, இஸ்ரவேலே, நான் சொல்வதைக் கேள்.
நான் மாறாதவர். முதலும் நானே, கடைசியும் நானே.
13 என் கைதான் பூமிக்கு அஸ்திவாரம் போட்டது.என் வலது கைதான் வானத்தை விரித்தது.
நான் கட்டளை கொடுத்தால் அவை கீழ்ப்படியும்.
14 நீங்கள் எல்லாரும் ஒன்றாகக் கூடிவந்து கேளுங்கள்.
எந்தத் தெய்வமாவது இதையெல்லாம் சொன்னது உண்டா?
யெகோவாவுக்குப் பிரியமானவன்
அவருக்கு இஷ்டமானபடி பாபிலோனுக்குச் செய்வான்.அவன் கல்தேயர்களைத் தோற்கடிப்பான்.
15 நானே இதைச் சொன்னேன், நான்தான் அவனைக் கூப்பிட்டேன்.
அவனை அழைத்து வந்தேன், அவனுக்கு வெற்றி தருவேன்.
16 நீங்கள் என்னிடம் வந்து நான் சொல்வதைக் கேளுங்கள்.
தொடக்கத்திலிருந்தே நான் எல்லாவற்றையும் வெளிப்படையாகச் சொல்லிவிட்டேன்.
அது நடக்க ஆரம்பித்ததிலிருந்தே நான் அங்கே இருந்தேன்.”
இப்போது உன்னதப் பேரரசராகிய யெகோவா அவருடைய சக்தியைத் தந்து என்னை அனுப்பியிருக்கிறார்.
17 இஸ்ரவேலின் பரிசுத்தமான கடவுளும், உங்களை விடுவிக்கிறவருமான யெகோவா சொல்வது இதுதான்:
“யெகோவாவாகிய நானே உங்கள் கடவுள்.உங்களுக்குப் பிரயோஜனமானதை நான் கற்றுக்கொடுக்கிறேன்.நீங்கள் நடக்க வேண்டிய வழியில் உங்களை நடத்துகிறேன்.
18 நீங்கள் என்னுடைய கட்டளைகளைக் கேட்டு நடந்தால் எவ்வளவு நன்றாக இருக்கும்!
அப்போது, உங்கள் சமாதானம் ஆற்றைப் போலவும்,உங்கள் நீதி கடல் அலைகளைப் போலவும் இருக்கும்.
19 உங்களுடைய சந்ததியில் வருகிற எல்லாரும்கடற்கரை மணலைப் போல ஏராளமாக இருப்பார்கள்.
அவர்களுடைய பெயர் என்முன் நிலைத்திருக்கும், அது ஒருபோதும் அழியாது.”
20 பாபிலோனைவிட்டு வெளியேறுங்கள்!
கல்தேயர்களைவிட்டு ஓடி வாருங்கள்!
அதைப் பற்றி எல்லாருக்கும் சந்தோஷமாகச் சொல்லுங்கள்!
பூமியெங்கும் இருக்கிறவர்களுக்குத் தெரியப்படுத்துங்கள்!
இப்படிச் சொல்லுங்கள்: “யெகோவா அவருடைய ஊழியனான யாக்கோபை விடுவித்திருக்கிறார்.
21 பாலைநிலம் வழியாக அவருடைய ஜனங்களை அழைத்து வந்தபோது அவர்களைத் தாகத்தில் தவிக்க விடாமல்,
அவர்களுக்காக அவர் கற்பாறையைப் பிளந்தார்.அதிலிருந்து தண்ணீரைப் பாய்ந்து வரச் செய்தார்.”
22 “கெட்டவர்களுக்கு நிம்மதியே இருக்காது” என்று யெகோவா சொல்கிறார்.
