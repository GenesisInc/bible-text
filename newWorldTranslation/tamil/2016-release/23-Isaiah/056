1 யெகோவா சொல்வது இதுதான்:
“நியாயமாகவும் நீதியாகவும் நடந்துகொள்ளுங்கள்.நான் சீக்கிரத்தில் உங்களை மீட்கப்போகிறேன்.நான் நீதியுள்ளவர் என்பதை அப்போது எல்லாரும் புரிந்துகொள்வார்கள்.
 2 இதைச் செய்கிறவர்களும்,இதை உறுதியாகக் கடைப்பிடிக்கிறவர்களும்,ஓய்வுநாளைக் கடைப்பிடிக்கிறவர்களும், அதன் புனிதத்தைக் கெடுக்காதவர்களும்,கெட்ட காரியங்கள் செய்யாதவர்களும் சந்தோஷமானவர்கள்.
 3 யெகோவாவின் ஜனங்களோடு சேர்ந்துகொள்கிற மற்ற தேசத்தார்,‘யெகோவா என்னை அவருடைய ஜனங்களிடமிருந்து கண்டிப்பாக ஒதுக்கிவிடுவார்’ என்று சொல்லக் கூடாது.
அண்ணகர்கள் யாரும், ‘நான் ஒரு பட்டமரம்’ என்று சொல்லக் கூடாது.”
4 யெகோவாவின் கட்டளைப்படி ஓய்வுநாளைக் கடைப்பிடித்து, அவருக்குப் பிரியமானதைச் செய்து, அவருடைய ஒப்பந்தத்தின்படி நடக்கிற அண்ணகர்களைப் பற்றி அவர் சொல்வது இதுதான்:
 5 “என்னுடைய வீட்டில் அவர்களுக்கு ஒரு இடத்தையும் ஒரு பெயரையும் கொடுப்பேன்.குழந்தை பெற்றுக்கொள்ளும் ஆசீர்வாதத்தைவிட பெரிய ஆசீர்வாதமாக அது இருக்கும்.
என்றென்றும் அழியாத ஒரு பெயரைநான் அவர்களுக்குக் கொடுப்பேன்.
 6 என் ஜனங்களோடு சேர்ந்துகொள்ள வருகிற மற்ற தேசத்து ஜனங்களையும் நான் ஏற்றுக்கொள்வேன்.யெகோவாவுக்குச் சேவை செய்யவும், யெகோவாவின் பெயரை நேசிக்கவும்,அவருடைய ஊழியர்களாக இருக்கவும் அவர்கள் வருவார்கள்.அவர்கள் என்னுடைய ஓய்வுநாளின் புனிதத்தைக் கெடுக்காமல் அதை அனுசரிப்பார்கள்.என்னுடைய ஒப்பந்தத்தின்படி நடப்பார்கள். 7 அவர்களையும் என்னுடைய பரிசுத்த மலைக்குக் கூட்டிக்கொண்டு வருவேன்.என்னுடைய ஜெப வீட்டில் அவர்களைச் சந்தோஷமாக இருக்க வைப்பேன்.
என்னுடைய பலிபீடத்தில் அவர்கள் செலுத்துகிற தகன பலிகளையும் காணிக்கைகளையும் ஏற்றுக்கொள்வேன்.
ஏனென்றால், என் வீடு எல்லா ஜனங்களுக்குமான ஜெப வீடு என்று அழைக்கப்படும்.”
8 சிதறிப்போன இஸ்ரவேலர்களைக் கூட்டிச்சேர்க்கிற உன்னதப் பேரரசராகிய யெகோவா சொல்வது இதுதான்:
“நான் ஏற்கெனவே கூட்டிச்சேர்த்த ஜனங்களோடு மற்றவர்களையும் கூட்டிச்சேர்ப்பேன்.”
 9 வயல்வெளி மிருகங்களே, காட்டு விலங்குகளே,வந்து சாப்பிடுங்கள்!
10 காவல்காரர்கள் சரியான குருடர்கள்; அவர்கள் எதையுமே கவனிக்கவில்லை.
அவர்கள் குரைக்க முடியாத ஊமை நாய்கள்.
மூச்சு இரைத்துக்கொண்டே படுத்துக் கிடக்கிறார்கள்; எப்போதும் தூங்கவே விரும்புகிறார்கள்.
11 அவர்கள் அகோரப் பசியுள்ள நாய்கள்.அவர்கள் திருப்தி அடைவதே இல்லை.
அவர்கள் புத்தி இல்லாத மேய்ப்பர்கள்.
அவரவருக்கு இஷ்டமான வழியில் போகிறார்கள்.ஆதாயத்துக்காக அநியாயமாய் நடந்துகொள்கிறார்கள்.
12 அவர்கள் ஒவ்வொருவரும், “வாருங்கள், நாம் திராட்சமது குடிப்போம்.போதை தலைக்கேறும்வரை குடிப்போம்.
இன்று போலவே நாளைய தினமும் இருக்கும்,
சொல்லப்போனால் இன்னும் நன்றாகவே இருக்கும்!” என்கிறார்கள்.
