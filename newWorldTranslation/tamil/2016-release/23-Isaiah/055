1 தாகமாக இருப்பவர்களே, வாருங்கள்; வந்து தண்ணீர் குடியுங்கள்!
பணம் இல்லாதவர்களே, நீங்களும் வந்து வாங்கிச் சாப்பிடுங்கள்!
திராட்சமதுவையும் பாலையும் விலையில்லாமல் இலவசமாக வாங்கிக்கொள்ளுங்கள்.
 2 உங்களுடைய பசியைத் தீர்க்காத ஒன்றுக்காக ஏன் பணத்தைச் செலவழிக்கிறீர்கள்?திருப்தி தராத ஒன்றுக்காக ஏன் உங்களுடைய சம்பாத்தியத்தை வீணாக்குகிறீர்கள்?
நான் சொல்வதைக் கவனமாகக் கேட்டு, நல்ல உணவைச் சாப்பிடுங்கள்.அப்போது, உண்மையிலேயே அருமையான உணவைச் சாப்பிடுவதால் மிகவும் சந்தோஷப்படுவீர்கள்.
 3 உங்களுடைய காதை நன்றாகத் தீட்டிக்கொண்டு என்னிடம் வாருங்கள்.
கவனமாகக் கேளுங்கள், அப்போது உயிர் பிழைப்பீர்கள்.என்றென்றும் நிலைத்திருக்கும் ஓர் ஒப்பந்தத்தை நான் நிச்சயமாகவே உங்களோடு செய்வேன்.நான் தாவீதுக்கு வாக்குறுதி கொடுத்தபடியே, உங்கள்மேலும் மாறாத அன்பைக் காட்டுவேன். என் வாக்குறுதி நம்பகமானது.
 4 இதோ, ஜனங்களுக்கு அவரை என்னுடைய சாட்சியாக நான் ஏற்படுத்தினேன்.ஜனங்களுக்குத் தலைவராகவும் அதிகாரியாகவும் நியமித்தேன்.
 5 இதோ, முன்பின் தெரியாத ஜனங்களை நீ அழைப்பாய்.உன்னைப் பற்றித் தெரியாத அந்த ஜனங்கள் உன்னிடம் ஓடிவருவார்கள்.உன் கடவுளான யெகோவா உனக்குச் செய்வதைப் பார்த்து அவர்கள் உன்னிடம் ஓடிவருவார்கள்.ஏனென்றால், இஸ்ரவேலின் பரிசுத்த கடவுள் உன்னை மேன்மைப்படுத்துவார்.
 6 வாய்ப்பு இருக்கும்போதே யெகோவாவைத் தேடுங்கள்.
அவர் உங்களுக்குப் பக்கத்தில் இருக்கும்போதே அவரைக் கூப்பிடுங்கள்.
 7 கெட்டவர்கள் கெட்ட வழிகளையும்,கெட்ட யோசனைகளையும் விட்டுவிட்டு,நம் கடவுளான யெகோவாவிடம் திரும்பி வரட்டும்.அவர் இரக்கம் காட்டி அவர்களைத் தாராளமாக மன்னிப்பார்.
 8 “ஏனென்றால், என்னுடைய யோசனைகள் வேறு, உங்களுடைய யோசனைகள் வேறு.உங்களுடைய வழிகள் வேறு, என்னுடைய வழிகள் வேறு” என்று யெகோவா சொல்கிறார்.
 9 “பூமியைவிட வானம் எப்படி உயர்ந்திருக்கிறதோ,அப்படியே உங்களுடைய வழிகளைவிட என்னுடைய வழிகளும்,உங்களுடைய யோசனைகளைவிட என்னுடைய யோசனைகளும் உயர்ந்திருக்கின்றன.
10 வானத்திலிருந்து பொழிகிற மழையும் பனியும்நிலத்தை நனைத்து, பயிர்களை வளர வைத்து,விதைக்கிறவருக்கு விதையையும் சாப்பிடுகிறவருக்கு உணவையும் தராமல் திரும்பிப் போவதில்லை.11 அதுபோலவே, என் வாயிலிருந்து வருகிற வார்த்தையும் இருக்கும்.
அது பலன் தராமல் என்னிடம் திரும்பி வராது.நான் விரும்புவதை நிச்சயம் நிறைவேற்றும்.எதற்காக அதைச் சொன்னேனோ அதைக் கண்டிப்பாகச் செய்து முடிக்கும்.
12 அதனால், நீங்கள் சந்தோஷமாகப் புறப்படுவீர்கள்.சமாதானத்தோடு அழைத்து வரப்படுவீர்கள்.
அப்போது, மலைகளும் குன்றுகளும் உங்களைப் பார்த்து ஆனந்தமாகப் பாடும்.காட்டிலுள்ள மரங்களெல்லாம் கைதட்டி உங்களை வரவேற்கும்.
13 தேசத்தில் முட்செடிகளுக்குப் பதிலாக ஆபால் மரங்கள் வளரும்.முட்புதர்களுக்கு பதிலாக குழிநாவல் மரங்கள் வளரும்.
இதெல்லாம் யெகோவாவுக்குப் புகழ் சேர்க்கும்.என்றென்றும் அழியாத அடையாளமாக இருக்கும்.”
