1 நேபோ கூனிக்குறுகுகிறது, பேல் அவமானத்தில் தலைகுனிகிறது.
அவற்றின் சிலைகள் மிருகங்கள்மேல் ஏற்றப்படுகின்றன.களைத்துப்போன மிருகங்கள்மேல் வைக்கப்படுகிற சுமைபோல் அவை இருக்கின்றன.
 2 சிலைகளின் சுமை தாங்காமல் மிருகங்கள் அப்படியே குனிந்துவிடுகின்றன.நேபோவாலும் பேலாலும் அவற்றை காப்பாற்ற முடியாது.ஏனென்றால், அந்தத் தெய்வங்களே கைப்பற்றப்பட்டுக் கொண்டுபோகப்படும்.
 3 “யாக்கோபின் வம்சத்தாரே, இஸ்ரவேல் ஜனங்களில் மீதியாக இருப்பவர்களே, கேளுங்கள்.உங்களைக் கருவிலிருந்தே காப்பாற்றியதும், பிறந்ததிலிருந்தே தூக்கிச் சுமந்ததும் நான்தான்.
 4 உங்களுக்கு வயதானாலும் உங்களைத் தூக்கிச் சுமப்பேன்.உங்களுடைய தலைமுடி நரைத்துப்போனாலும் உங்களைத் தாங்குவேன்.
உங்களை எப்போதுமே சுமப்பேன், தாங்குவேன், காப்பாற்றுவேன்.
 5 என்னை யாரோடு ஒப்பிடுவீர்கள்? என்னை யாருக்குச் சமமாக்குவீர்கள்?யாராவது எனக்கு இணையாக இருக்க முடியுமா?
 6 சிலர் ஆசாரிக்குக் கூலி கொடுத்து சிலை செய்யச் சொல்கிறார்கள்.அதற்காக, பையிலிருந்து தங்கத்தைக் கொட்டுகிறார்கள்.
வெள்ளியைத் தராசில் எடைபோட்டுக் கொடுக்கிறார்கள்.
அதை வைத்து அவன் ஒரு சிலையைச் செய்கிறான்.
அவர்கள் அதன் முன்னால் விழுந்து வணங்குகிறார்கள்.
 7 அதைத் தோளின் மேல் சுமந்துகொண்டு போகிறார்கள்.பின்பு, அதை அதன் இடத்தில் வைக்கிறார்கள்; அது அங்கேயே நிற்கிறது.
அந்த இடத்தைவிட்டு அது நகருவதே இல்லை.
அவர்கள் அதைப் பார்த்து சத்தமாக வேண்டுகிறார்கள், ஆனால் அது பதில் கொடுப்பதே இல்லை.அந்தச் சிலையால் யாரையுமே கஷ்டத்திலிருந்து காப்பாற்ற முடிவதில்லை.
 8 இதை ஞாபகத்தில் வையுங்கள், தைரியமாக இருங்கள்.
என் பேச்சை மீறுகிறவர்களே, இதை நெஞ்சில் வையுங்கள்.
 9 பழங்காலத்திலிருந்து நடந்த விஷயங்களை நினைத்துப் பாருங்கள்.நானே கடவுள், என்னைத் தவிர வேறு யாரும் இல்லை.
நானே கடவுள், என்னைப் போல யாருமே இல்லை.
10 நடக்கப்போகும் விஷயங்களை நான் ஆரம்பத்திலிருந்தே சொல்லி வருகிறேன்.அதை ரொம்பக் காலத்துக்கு முன்பிருந்தே சொல்லி வருகிறேன்.
‘நான் நினைத்தது நிச்சயம் நிறைவேறும்.விரும்புவதையெல்லாம் நான் செய்து முடிப்பேன்’ என்று சொல்கிறேன்.
11 கிழக்கிலிருந்து ஒரு கழுகை நான் கூப்பிடுகிறேன்.நான் நினைத்ததை நிறைவேற்ற தூர தேசத்திலிருந்து ஒருவரை அழைக்கிறேன்.
நான் சொன்னேன், அதைச் செய்வேன்.
நான் தீர்மானித்தேன், அதை நிறைவேற்றுவேன்.
12 முரட்டுப் பிடிவாதம் பிடிக்கிறவர்களே,நீதியின் வழியைவிட்டுத் தூரமாகப் போனவர்களே,நான் சொல்வதைக் கேளுங்கள்.
13 நான் சீக்கிரத்தில் நீதி வழங்கப்போகிறேன்.அந்தக் காலம் நெருங்கிவிட்டது;உங்களை மீட்பதற்கு நான் தாமதிக்க மாட்டேன்.
நான் சீயோனை மீட்பேன், இஸ்ரவேலை மகிமைப்படுத்துவேன்.”
