1 “சர்தை சபையின் தூதருக்கு நீ எழுத வேண்டியது என்னவென்றால்: கடவுளுடைய ஏழு சக்திகளையும் ஏழு நட்சத்திரங்களையும் வைத்திருப்பவர் சொல்வது இதுதான்: ‘உன்னுடைய செயல்களை நான் அறிந்திருக்கிறேன். நீ உயிருள்ளவன் என்று பெயர் எடுத்திருந்தாலும் செத்தவனாகவே இருக்கிறாய். 2 நீ செய்ய வேண்டியவற்றை என் கடவுளுக்குமுன் முழுமையாகச் செய்யாமல் இருப்பதை நான் பார்க்கிறேன். அதனால் விழித்தெழு! சாகப்போகும் நிலையில் இருந்தவற்றைப் பலப்படுத்து. 3 நீ கற்றுக்கொண்டதையும் கேட்டதையும் எப்போதும் நினைவில் வை; அவற்றைக் கடைப்பிடித்துக்கொண்டே இரு. மனம் திருந்து. நீ விழித்துக்கொள்ளவில்லை என்றால் நான் ஒரு திருடனைப் போல் வருவேன். எந்த நேரத்தில் உன்னிடம் வருவேன் என்பது உனக்குத் தெரியப்போவதில்லை.
4 ஆனாலும், தங்கள் உடையைக் கறைபடுத்திக்கொள்ளாத சிலர் சர்தையில் இருக்கிறார்கள். அவர்கள் வெள்ளை உடையைப் போட்டுக்கொண்டு என்னோடு நடப்பார்கள். ஏனென்றால், அவர்கள் அதற்குத் தகுதியுள்ளவர்கள். 5 அதேபோல், ஜெயிக்கிறவன் எவனோ அவனுக்கு வெள்ளை உடை போட்டுவிடப்படும். அவனுடைய பெயரை வாழ்வின் புத்தகத்திலிருந்து ஒருபோதும் துடைத்தழிக்க மாட்டேன். அதற்குப் பதிலாக, அவனை எனக்குத் தெரியும் என்று என் தகப்பனுக்கு முன்பாகவும் அவருடைய தூதர்களுக்கு முன்பாகவும் சொல்வேன். 6 கடவுளுடைய சக்தி சபைகளுக்குச் சொல்வதைக் காதுள்ளவன் கேட்கட்டும்.’
7 பிலதெல்பியா சபையின் தூதருக்கு நீ எழுத வேண்டியது என்னவென்றால்: பரிசுத்தமானவரும், உண்மையானவரும், தாவீதின் சாவியை வைத்திருப்பவரும், ஒருவராலும் பூட்ட முடியாதபடி திறக்கிறவரும், ஒருவராலும் திறக்க முடியாதபடி பூட்டுகிறவரும் சொல்வது இதுதான்: 8 ‘உன்னுடைய செயல்களை நான் அறிந்திருக்கிறேன். உனக்குக் கொஞ்சம் வல்லமை இருக்கிறது; நீ என் வார்த்தையைக் கடைப்பிடித்தாய், என்னை ஒதுக்கித்தள்ளவில்லை. இதோ! உனக்கு முன்பாகக் கதவைத் திறந்தே வைத்திருக்கிறேன். இதை யாராலும் பூட்ட முடியாது. 9 இதோ! சாத்தானின் கூட்டத்தை சேர்ந்தவர்கள் தங்களை யூதர்கள் என்று பொய்யாகச் சொல்லிக்கொள்கிறார்கள். இதோ! அவர்களை உன்னிடம் வரவழைத்து உன் காலில் விழ வைப்பேன். நான் உன்னை நேசிக்கிறேன் என்பதை அவர்கள் தெரிந்துகொள்ளும்படியும் செய்வேன். 10 என் சகிப்புத்தன்மையைப் பற்றிக் கேள்விப்பட்டு, அதன்படியே நடந்துகொண்டாய். அதனால், பூமி முழுவதும் குடியிருக்கிறவர்களைச் சோதிப்பதற்காக அவர்கள் எல்லார்மீதும் வரப்போகிற சோதனை நேரத்தில் நான் உன்னைப் பாதுகாப்பேன். 11 நான் சீக்கிரமாக வரப்போகிறேன். உன் கிரீடத்தை யாரும் எடுத்துப்போடாதபடி உன்னிடம் இருப்பதைத் தக்க வைத்துக்கொள்.
12 ஜெயிக்கிறவன் எவனோ அவனை என் கடவுளுடைய ஆலயத்தில் ஒரு தூணாக நிறுத்துவேன்; அங்கிருந்து ஒருபோதும் அவன் நீக்கப்பட மாட்டான். என் கடவுளுடைய பெயரையும் என் கடவுளுடைய நகரத்தின் பெயரையும், அதாவது என் கடவுளிடமிருந்து பரலோகத்தைவிட்டு இறங்கி வருகிற புதிய எருசலேமின் பெயரையும், என்னுடைய புதிய பெயரையும் அவன்மேல் எழுதுவேன். 13 கடவுளுடைய சக்தி சபைகளுக்குச் சொல்வதைக் காதுள்ளவன் கேட்கட்டும்.’
14 லவோதிக்கேயா சபையின் தூதருக்கு நீ எழுத வேண்டியது என்னவென்றால்: நம்பகமான, உண்மையான சாட்சியும், கடவுளுடைய படைப்புகளிலேயே முதல் படைப்புமான ஆமென் என்பவர் சொல்வது இதுதான்: 15 ‘உன்னுடைய செயல்களை அறிந்திருக்கிறேன். நீ குளிர்ச்சியாகவும் இல்லை, சூடாகவும் இல்லை. நீ குளிர்ச்சியாகவோ சூடாகவோ இருந்தால் எவ்வளவு நன்றாக இருக்கும்! 16 ஆனால், நீ சூடாகவும் இல்லாமல் குளிர்ச்சியாகவும் இல்லாமல் வெதுவெதுப்பாக இருப்பதால், என் வாயிலிருந்து உன்னைத் துப்பிவிடப்போகிறேன். 17 “நான் பணக்காரன், செல்வத்தைச் சேர்த்து வைத்திருக்கிறேன், இனி எனக்கு எதுவும் தேவையில்லை” என்று சொல்கிறாய். ஆனால், நீ இழிவானவன், பரிதாபமானவன், ஏழ்மையானவன், பார்வையில்லாதவன், நிர்வாணமானவன் என்பதையெல்லாம் உணராமல் இருக்கிறாய். 18 அதனால் நான் உனக்குப் புத்திசொல்கிறேன்: நீ பணக்காரனாகும்படி நெருப்பில் புடமிடப்பட்ட தங்கத்தை என்னிடமிருந்து வாங்கிக்கொள். அதோடு, வெட்கக்கேடான நிர்வாணக் கோலத்தில் உன்னை மற்றவர்கள் பார்க்காதபடி நீ போட்டுக்கொள்ள வெள்ளை உடைகளை என்னிடமிருந்து வாங்கிக்கொள். பார்வை கிடைக்கும்படி உன் கண்களில் பூசிக்கொள்ள கண்மருந்தையும் என்னிடமிருந்து வாங்கிக்கொள்.
19 என் பாசத்துக்குரிய எல்லாரையும் நான் கண்டித்துத் திருத்துவேன். அதனால், பக்திவைராக்கியத்தோடு இரு, மனம் திருந்து. 20 இதோ! நான் கதவுக்குப் பக்கத்தில் நின்று தட்டிக்கொண்டிருக்கிறேன். ஒருவன் என் குரலைக் கேட்டு கதவைத் திறந்தால், நான் அவனுடைய வீட்டுக்குள் போய் அவனோடு உணவு சாப்பிடுவேன், அவனும் என்னோடு உணவு சாப்பிடுவான். 21 நான் ஜெயித்து என் தகப்பனின் சிம்மாசனத்தில் அவரோடு உட்கார்ந்ததுபோல், ஜெயிக்கிறவன் எவனோ அவனை என் சிம்மாசனத்தில் என்னோடு உட்கார வைப்பேன். 22 கடவுளுடைய சக்தி சபைகளுக்குச் சொல்வதைக் காதுள்ளவன் கேட்கட்டும்.’”
