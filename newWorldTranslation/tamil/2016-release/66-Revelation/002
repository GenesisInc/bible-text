1 “எபேசு சபையின் தூதருக்கு நீ எழுத வேண்டியது என்னவென்றால்: ஏழு நட்சத்திரங்களைத் தன்னுடைய வலது கையில் பிடித்திருக்கிறவரும் ஏழு தங்கக் குத்துவிளக்குகளின் நடுவில் நடக்கிறவரும் சொல்வது இதுதான்: 2 ‘உன் செயல்களையும் உழைப்பையும் சகிப்புத்தன்மையையும் நான் அறிந்திருக்கிறேன். கெட்டவர்களை நீ பொறுத்துக்கொள்வதில்லை என்பதும், அப்போஸ்தலர்களாக இல்லாவிட்டாலும் தங்களை அப்போஸ்தலர்கள் என்று சொல்லிக்கொள்கிறவர்களைச் சோதித்துப் பார்த்து அவர்கள் பொய் பேசுகிறவர்கள் என்று கண்டுபிடித்தாய் என்பதையும் அறிந்திருக்கிறேன். 3 நீ சகிப்புத்தன்மையையும் காட்டுகிறாய். என்னுடைய பெயருக்காக எல்லாவற்றையும் தாங்கிக்கொண்டு, சோர்ந்துபோகாமல் இருக்கிறாய். 4 ஆனாலும், உன்னிடம் ஒரு குறை இருக்கிறது. ஆரம்பத்தில் இருந்த அன்பை நீ விட்டுவிட்டாய்.
5 அதனால், நீ எந்த நிலையிலிருந்து விழுந்தாய் என்று நினைத்துப் பார்த்து, மனம் திருந்தி, ஆரம்பத்தில் செய்துவந்த செயல்களைச் செய். நீ மனம் திருந்தவில்லை என்றால், நான் உன்னிடம் வந்து, உன் குத்துவிளக்கை அதன் இடத்திலிருந்து நீக்கிவிடுவேன். 6 இருந்தாலும், உன்னிடம் இன்னொரு நல்ல விஷயத்தையும் பார்க்கிறேன். நான் வெறுக்கிற நிக்கொலாய் மதப்பிரிவைச் சேர்ந்தவர்களுடைய செயல்களை நீயும் வெறுக்கிறாய். 7 கடவுளுடைய சக்தி சபைகளுக்குச் சொல்வதைக் காதுள்ளவன் கேட்கட்டும்: ஜெயிக்கிறவன் எவனோ அவனுக்கு, கடவுளுடைய பூஞ்சோலையில் இருக்கிற வாழ்வுக்கான மரத்தின் பழத்தைச் சாப்பிடக் கொடுப்பேன்.’
8 சிமிர்னா சபையின் தூதருக்கு நீ எழுத வேண்டியது என்னவென்றால்: ‘முதலானவரும் கடைசியானவரும்,’ மரணமடைந்து உயிரோடு எழுந்தவரும் சொல்வது இதுதான்: 9 ‘நீ உபத்திரவப்படுகிறாய் என்றும், வறுமையில் வாடுகிறாய் என்றும் எனக்குத் தெரியும். ஆனால், நீ பணக்காரனாக இருக்கிறாய். யூதர்கள் என்று சொல்லிக்கொள்கிறவர்கள் கடவுளை நிந்திப்பதும் எனக்குத் தெரியும். அவர்கள் உண்மையில் யூதர்கள் அல்ல, சாத்தானுடைய கூட்டத்தை சேர்ந்தவர்கள். 10 உனக்கு வரப்போகிற கஷ்டங்களை நினைத்து பயப்படாதே. இதோ! உங்களை முழுமையாய்ச் சோதிப்பதற்காகப் பிசாசு உங்களில் சிலரைச் சிறையில் தள்ளிக்கொண்டே இருப்பான். பத்து நாட்கள் உங்களுக்கு உபத்திரவம் இருக்கும். நீ சாகும்வரை உண்மையோடு இரு, அப்போது வாழ்வுக்கான கிரீடத்தை நான் உனக்குத் தருவேன். 11 கடவுளுடைய சக்தி சபைகளுக்குச் சொல்வதைக் காதுள்ளவன் கேட்கட்டும்: ஜெயிக்கிறவன் எவனோ அவனுக்கு இரண்டாம் மரணம் வரவே வராது.’
12 பெர்கமு சபையின் தூதருக்கு நீ எழுத வேண்டியது என்னவென்றால்: இரண்டு பக்கமும் கூர்மையான நீண்ட வாளை வைத்திருப்பவர் சொல்வது இதுதான்: 13 ‘நீ எங்கே குடியிருக்கிறாய் என்று எனக்குத் தெரியும்; அங்கேதான் சாத்தானின் சிம்மாசனம் இருக்கிறது. ஆனாலும், நீ எனக்கு உண்மையோடு இருக்கிறாய். சாத்தான் குடியிருக்கிற உன் நகரத்தில், உண்மையுள்ள என் சாட்சியான அந்திப்பா கொலை செய்யப்பட்ட காலத்திலும்கூட என்மேல் வைத்திருக்கிற விசுவாசத்தை நீ விட்டுவிடவில்லை.
14 ஆனாலும், உன்னிடம் சில குறைகள் இருக்கின்றன. பிலேயாமின் போதனைகளைப் பின்பற்றுகிறவர்கள் உன் மத்தியில் இருக்கிறார்கள். இந்த பிலேயாம், இஸ்ரவேலர்களைப் பாவம் செய்ய வைப்பதற்கு, அதாவது சிலைகளுக்குப் படைக்கப்பட்டவற்றைச் சாப்பிடவும் பாலியல் முறைகேட்டில் ஈடுபடவும் வைப்பதற்கு, பாலாக் என்பவனுக்குக் கற்றுக்கொடுத்தவன். 15 அதேபோல், நிக்கொலாய் மதப்பிரிவைச் சேர்ந்தவர்களின் போதனையைப் பின்பற்றுகிறவர்களும் உன் மத்தியில் இருக்கிறார்கள். 16 அதனால், மனம் திருந்து. இல்லையென்றால், நான் உன்னிடம் சீக்கிரமாக வந்து, என் வாயிலிருந்து புறப்படும் நீண்ட வாளால் அவர்களோடு போர் செய்வேன்.
17 கடவுளுடைய சக்தி சபைகளுக்குச் சொல்வதைக் காதுள்ளவன் கேட்கட்டும்: ஜெயிக்கிறவன் எவனோ அவனுக்கு, மறைத்து வைக்கப்பட்ட மன்னாவிலிருந்து கொஞ்சத்தையும் வெள்ளைக் கூழாங்கல் ஒன்றையும் கொடுப்பேன். அந்தக் கூழாங்கல்லில் ஒரு புதிய பெயர் எழுதப்பட்டிருக்கும். அதைப் பெற்றுக்கொள்கிறவனைத் தவிர வேறு யாருக்கும் அந்தப் பெயர் தெரியாது.’
18 தியத்தீரா சபையின் தூதருக்கு நீ எழுத வேண்டியது என்னவென்றால்: தீ ஜுவாலை போன்ற கண்களும், சுத்தமான செம்பு போன்ற பாதங்களும் உள்ள கடவுளுடைய மகன் சொல்வது இதுதான்: 19 ‘உன் செயல்களையும் உன் அன்பையும் உன் விசுவாசத்தையும் உன் ஊழியத்தையும் உன் சகிப்புத்தன்மையையும் அறிந்திருக்கிறேன். ஆரம்பத்தில் செய்ததைவிட இப்போது நீ அதிகமான செயல்களைச் செய்கிறாய் என்பதையும் அறிந்திருக்கிறேன்.
20 ஆனாலும், உன்னிடம் ஒரு குறை இருக்கிறது. அந்த யேசபேலை நீ பொறுத்துக்கொள்கிறாய்; அவள் தன்னைத் தீர்க்கதரிசி என்று சொல்லிக்கொள்கிறாள். பாலியல் முறைகேட்டில் ஈடுபடும்படியும், சிலைகளுக்குப் படைக்கப்பட்டவற்றைச் சாப்பிடும்படியும் என் அடிமைகளுக்குக் கற்றுக்கொடுத்து அவர்களைத் தவறாக வழிநடத்துகிறாள். 21 மனம் திருந்த நான் அவளுக்கு அவகாசம் கொடுத்தேன், ஆனால் பாலியல் முறைகேட்டில் ஈடுபடுவதைவிட்டு மனம் திருந்த அவளுக்கு விருப்பமில்லை. 22 இதோ! நான் அவளைப் படுத்த படுக்கையாக்கப்போகிறேன். அவளோடு முறைகேடான உறவுகொள்கிறவர்கள் அவள் செய்வது போன்ற செயல்களைவிட்டு மனம் திருந்தவில்லை என்றால், அவர்களுக்கு மிகுந்த உபத்திரவத்தைக் கொடுப்பேன். 23 அடிமனதின் யோசனைகளையும் இதயங்களையும் ஆராய்ந்து பார்க்கிறவர் நான்தான் என்பதை எல்லா சபைகளும் தெரிந்துகொள்ளும்படி, அவளுடைய பிள்ளைகளைக் கொடிய கொள்ளைநோய்க்குப் பலியாக்குவேன். உங்கள் ஒவ்வொருவருக்கும் அவரவருடைய செயல்களுக்கு ஏற்ற பலனைக் கொடுப்பேன்.
24 தியத்தீராவில் இருக்கிற மற்றவர்களே, யேசபேலின் போதனையைப் பின்பற்றாதவர்களே, “சாத்தானுடைய ஆழங்கள்” என்று அவர்கள் சொல்வது என்னவென்று தெரியாதவர்களே, நான் உங்களுக்குச் சொல்வது இதுதான்: உங்கள்மேல் நான் வேறெந்தச் சுமையையும் சுமத்த மாட்டேன். 25 உங்களிடம் இருப்பதை நான் வரும்வரை தக்க வைத்துக்கொள்ளுங்கள். 26 என் தகப்பனிடமிருந்து நான் அதிகாரம் பெற்றதுபோல், முடிவுவரை என் கட்டளைகளைக் கடைப்பிடித்து ஜெயிக்கிறவன் எவனோ அவனுக்குத் தேசங்கள்மீது நான் அதிகாரத்தைக் கொடுப்பேன். 27 அவன் இரும்புக் கோலால் தேசங்களை நொறுக்குவான். அவற்றை மண்பாத்திரங்களைப் போல் சுக்குநூறாக்குவான். 28 அவனுக்கு நான் விடியற்கால நட்சத்திரத்தையும் கொடுப்பேன். 29 கடவுளுடைய சக்தி சபைகளுக்குச் சொல்வதைக் காதுள்ளவன் கேட்கட்டும்.’”
