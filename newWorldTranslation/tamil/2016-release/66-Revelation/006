1 ஏழு முத்திரைகளில் ஒன்றை ஆட்டுக்குட்டியானவர் உடைப்பதைப் பார்த்தேன். அப்போது நான்கு ஜீவன்களில் ஒன்று இடிமுழக்கம் போன்ற குரலில், “வா!” என்று சொல்வதைக் கேட்டேன். 2 அப்போது, ஒரு வெள்ளைக் குதிரை வந்தது. அதன்மேல் உட்கார்ந்திருந்தவரின் கையில் ஒரு வில் இருந்தது. அவருக்கு ஒரு கிரீடம் கொடுக்கப்பட்டது. அவர் ஜெயிக்கிறவராகப் புறப்பட்டுப் போனார், ஜெயித்து முடிப்பதற்காகப் புறப்பட்டுப் போனார்.
3 அவர் இரண்டாவது முத்திரையை உடைத்தபோது, இரண்டாவது ஜீவன் “வா!” என்று சொல்வதைக் கேட்டேன். 4 அப்போது வேறொரு குதிரை வந்தது. அது சிவப்புக் குதிரை; அதன்மேல் உட்கார்ந்திருந்தவனுக்கு, பூமியிலிருந்து சமாதானத்தை எடுத்துப்போடும் அதிகாரம் கொடுக்கப்பட்டது; பூமியில் இருக்கிற மக்கள் ஒருவரை ஒருவர் வெட்டிப்போடுவதற்காக அந்த அதிகாரம் அவனுக்குக் கொடுக்கப்பட்டது; அவனுக்கு ஒரு பெரிய வாளும் கொடுக்கப்பட்டது.
5 அவர் மூன்றாவது முத்திரையை உடைத்தபோது, மூன்றாவது ஜீவன் “வா!” என்று சொல்வதைக் கேட்டேன். அப்போது, ஒரு கறுப்புக் குதிரை வந்தது. அதன்மேல் உட்கார்ந்திருந்தவனின் கையில் ஒரு தராசு இருந்தது. 6 பின்பு, நான்கு ஜீவன்களின் நடுவிலிருந்து ஒரு குரல் வருவதுபோல் எனக்குக் கேட்டது; அது, “ஒரு தினாரியுவுக்கு ஒரு படி கோதுமை, ஒரு வெள்ளிக் காசுக்கு மூன்று படி பார்லி; ஒலிவ எண்ணெயையும் திராட்சமதுவையும் தீர்த்துவிடாதே” என்று சொன்னது.
7 அவர் நான்காவது முத்திரையை உடைத்தபோது, நான்காவது ஜீவன் “வா!” என்று சொல்வதைக் கேட்டேன். 8 அப்போது, மங்கிய நிறமுள்ள ஒரு குதிரை வந்தது. அதன்மேல் உட்கார்ந்திருந்தவனின் பெயர் ‘மரணம்.’ கல்லறை அவனை நெருக்கமாகப் பின்தொடர்ந்து போனது. நீண்ட வாளாலும், பஞ்சத்தாலும், கொள்ளைநோயாலும், கொடிய விலங்குகளாலும் பூமியின் நான்கிலொரு பகுதியை அழிக்க அவற்றுக்கு அதிகாரம் கொடுக்கப்பட்டது.
9 அவர் ஐந்தாவது முத்திரையை உடைத்தபோது, கடவுளுடைய வார்த்தையின் காரணமாகவும் சாட்சி கொடுத்ததன் காரணமாகவும் கொல்லப்பட்டிருந்தவர்களின் இரத்தத்தைப் பலிபீடத்தின் கீழே பார்த்தேன். 10 அவர்கள் உரத்த குரலில், “பரிசுத்தமானவரே, உண்மையானவரே, உன்னதப் பேரரசரே, எங்கள் இரத்தத்தைச் சிந்திய உலக மக்களை நீங்கள் இன்னும் எவ்வளவு காலத்துக்குத்தான் நியாயந்தீர்க்காமலும் பழிவாங்காமலும் இருப்பீர்கள்?” என்று கேட்டார்கள். 11 அப்போது, அவர்கள் ஒவ்வொருவருக்கும் ஒரு வெள்ளை உடை கொடுக்கப்பட்டது. இன்னும் கொஞ்சக் காலம் பொறுத்திருக்கும்படி சொல்லப்பட்டது. அதாவது, அவர்களைப் போலவே கொலை செய்யப்படவிருந்த சக அடிமைகளான அவர்களுடைய சகோதரர்களின் எண்ணிக்கை நிறைவு பெறும்வரை பொறுத்திருக்கும்படி சொல்லப்பட்டது.
12 அவர் ஆறாவது முத்திரையை உடைப்பதைப் பார்த்தேன்; அப்போது, பயங்கர நிலநடுக்கம் உண்டானது; ரோமத்தாலான கறுப்பு துக்கத் துணியைப் போல் சூரியன் கறுப்பானது; சந்திரன் முழுவதும் இரத்தம்போல் சிவப்பானது. 13 காற்று பலமாக அடிக்கும்போது அத்தி மரத்திலிருந்து காய்கள் உதிர்வதுபோல் வானத்திலிருந்து நட்சத்திரங்கள் பூமியில் விழுந்தன. 14 சுருள் சுருட்டப்படுவதுபோல் வானமும் சுருட்டிப்போடப்பட்டது. எல்லா மலைகளும் எல்லா தீவுகளும் அவை இருந்த இடத்திலிருந்து அகற்றப்பட்டன. 15 அப்போது பூமியின் ராஜாக்களும், உயர் அதிகாரிகளும், படைத் தளபதிகளும், பணக்காரர்களும், பலசாலிகளும், அடிமைகள் எல்லாரும், சுதந்திர மக்கள் எல்லாரும் மலைகளில் இருக்கிற பாறைகளுக்கு நடுவிலும் குகைகளிலும் ஒளிந்துகொண்டார்கள். 16 பின்பு, அந்த மலைகளையும் பாறைகளையும் பார்த்து, “சிம்மாசனத்தில் உட்கார்ந்திருப்பவரின் முகத்துக்கும் ஆட்டுக்குட்டியானவரின் கோபத்துக்கும் எங்களை மூடி மறைத்துக்கொள்ளுங்கள். 17 ஏனென்றால், அவர்களுடைய கடும் கோபத்தின் மகா நாள் வந்துவிட்டது. அதை எதிர்த்துநிற்க யாரால் முடியும்?” என்று சொல்லிக்கொண்டிருந்தார்கள்.
