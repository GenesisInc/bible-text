1 அவர் ஏழாவது முத்திரையை உடைத்தபோது, சுமார் அரை மணிநேரத்துக்குப் பரலோகத்தில் அமைதி உண்டானது. 2 பின்பு, கடவுளுக்கு முன்னால் நிற்கிற ஏழு தேவதூதர்களைப் பார்த்தேன். அவர்களுக்கு ஏழு எக்காளங்கள் கொடுக்கப்பட்டன.
3 இன்னொரு தேவதூதர் பலிபீடத்தின் பக்கத்தில் வந்து நின்றார்; அவருடைய கையில் தங்கத் தூபக்கிண்ணம் இருந்தது; பரிசுத்தவான்கள் எல்லாருடைய ஜெபங்களும் கேட்கப்பட்ட நேரத்தில், சிம்மாசனத்துக்கு முன்பாக இருந்த தங்கப் பீடத்தில் போடுவதற்குப் பெருமளவு தூபப்பொருள் அவரிடம் கொடுக்கப்பட்டது. 4 தேவதூதரின் கையிலிருந்து தூபப்பொருளின் புகை பரிசுத்தவான்களுடைய ஜெபங்களோடு சேர்ந்து கடவுளிடம் மேலே போனது. 5 உடனடியாக, தேவதூதர் பலிபீடத்திலிருந்து கொஞ்சம் நெருப்பை எடுத்து தூபக்கிண்ணத்தில் நிரப்பி அதைப் பூமியில் கொட்டினார். அப்போது, இடிமுழக்கங்களும் குரல்களும் மின்னல்களும் நிலநடுக்கமும் வந்தன. 6 ஏழு எக்காளங்களை வைத்திருந்த ஏழு தேவதூதர்கள் அவற்றை ஊதுவதற்குத் தயாரானார்கள்.
7 முதலாவது தேவதூதர் தன்னுடைய எக்காளத்தை ஊதினார். அப்போது, இரத்தம் கலந்த ஆலங்கட்டியும் நெருப்பும் பூமியில் கொட்டப்பட்டன. அதனால், பூமியில் மூன்றிலொரு பகுதி எரிந்துபோனது; மரங்களில் மூன்றிலொரு பகுதி எரிந்துபோனது; பசுமையான செடிகொடிகளெல்லாம் எரிந்துபோயின.
8 இரண்டாவது தேவதூதர் தன்னுடைய எக்காளத்தை ஊதினார். அப்போது, தீப்பற்றி எரிகிற பெரிய மலை போன்ற ஒன்று கடலுக்குள் தள்ளப்பட்டது. அதனால் கடலில் மூன்றிலொரு பகுதி இரத்தமானது. 9 கடலில் வாழ்கிற உயிரினங்களில் மூன்றிலொரு பகுதி செத்துப்போனது. கப்பல்களில் மூன்றிலொரு பகுதி நாசமானது.
10 மூன்றாவது தேவதூதர் தன்னுடைய எக்காளத்தை ஊதினார். அப்போது, ஒரு பெரிய நட்சத்திரம் தீப்பந்தம்போல் எரிந்துகொண்டே வானத்திலிருந்து பாய்ந்து வந்து, ஆறுகளிலும் நீரூற்றுகளிலும் மூன்றிலொரு பகுதிமீது விழுந்தது. 11 அந்த நட்சத்திரத்தின் பெயர் எட்டி. அதனால், தண்ணீரில் மூன்றிலொரு பகுதி எட்டிபோல் கசப்பானது. தண்ணீர் இப்படிக் கசப்பானதால் அதைக் குடித்த நிறைய பேர் செத்துப்போனார்கள்.
12 நான்காவது தேவதூதர் தன்னுடைய எக்காளத்தை ஊதினார். அப்போது, சூரியனில் மூன்றிலொரு பகுதியும், சந்திரனில் மூன்றிலொரு பகுதியும், நட்சத்திரங்களில் மூன்றிலொரு பகுதியும் சேதமடைந்தன. அதனால், அவை எல்லாவற்றிலும் மூன்றிலொரு பகுதி இருளடைந்தது; பகலில் மூன்றிலொரு பகுதி வெளிச்சம் இல்லாமல் போனது; இரவிலும் அப்படியே ஆனது.
13 பின்பு, நடுவானத்தில் ஒரு கழுகு பறப்பதைப் பார்த்தேன்; அது உரத்த குரலில், “இன்னும் மூன்று தேவதூதர்கள் தங்களுடைய எக்காளங்களை ஊதப்போகிறார்கள், அவர்களுடைய எக்காள முழக்கங்களால் பூமியில் குடியிருக்கிறவர்களுக்கு ஐயோ, ஐயோ, ஐயோ, கேடு!” என்று சொல்வதைக் கேட்டேன்.
