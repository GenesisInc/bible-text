1 இதற்குப் பின்பு, பரலோகத்தில் திரளான கூட்டத்தார் உரத்த குரலில் ஆரவாரம் செய்வதைப் போன்ற சத்தத்தைக் கேட்டேன். அவர்கள், “‘யா’வைப் புகழுங்கள்! மீட்பும் மகிமையும் வல்லமையும் நம்முடைய கடவுளுக்குத்தான் சொந்தம். 2 ஏனென்றால், அவருடைய தீர்ப்புகள் உண்மையானவை, நீதியானவை. பாலியல் முறைகேட்டால் பூமியைக் கெடுத்த பேர்போன அந்த விபச்சாரியை அவர் தண்டித்திருக்கிறார்; தன்னுடைய அடிமைகளின் இரத்தத்துக்காக அவளைப் பழிவாங்கியிருக்கிறார்” என்று சொன்னார்கள். 3 உடனே இரண்டாவது தடவையாக, “‘யா’வைப் புகழுங்கள்!” என்று சொன்னார்கள். “அவள் எரிவதால் உண்டாகிற புகை என்றென்றும் மேலே போய்க்கொண்டிருக்கிறது” என்றும் சொன்னார்கள்.
4 அப்போது, 24 மூப்பர்களும் நான்கு ஜீவன்களும் சிம்மாசனத்தில் உட்கார்ந்திருக்கிற கடவுள் முன்னால் விழுந்து வணங்கி, “ஆமென்! ‘யா’வைப் புகழுங்கள்!” என்று சொன்னார்கள்.
5 அதோடு, சிம்மாசனத்திலிருந்து வந்த ஒரு குரல், “நம் கடவுளுடைய அடிமைகளே, அவருக்குப் பயந்து நடக்கிற சிறியவர்களே, பெரியவர்களே, எல்லாரும் அவரைப் புகழ்ந்துகொண்டே இருங்கள்” என்று சொன்னது.
6 அப்போது, திரளான கூட்டத்தாரின் சத்தத்தைப் போலவும், சீறிப்பாய்கிற வெள்ளத்தின் சத்தத்தைப் போலவும், பலத்த இடிமுழக்கத்தைப் போலவும் உண்டான ஒரு சத்தத்தைக் கேட்டேன். அவர்கள், “‘யா’வைப் புகழுங்கள்!” ஏனென்றால், சர்வவல்லமையுள்ள நம் கடவுளாகிய யெகோவா, ராஜாவாக ஆட்சி செய்ய ஆரம்பித்துவிட்டார். 7 நாம் மகிழ்ந்து, சந்தோஷத்தில் துள்ளிக் குதிப்போமாக, அவருக்கு மகிமை சேர்ப்போமாக. ஏனென்றால், ஆட்டுக்குட்டியானவரின் திருமணம் வந்துவிட்டது, மணமகளும் மணக்கோலத்தில் தயாராக இருக்கிறாள். 8 பளபளப்பான, சுத்தமான, உயர்தரமான நாரிழை உடையைப் போட்டுக்கொள்கிற பாக்கியம் அவளுக்குக் கொடுக்கப்பட்டது; உயர்தரமான அந்த நாரிழை உடை பரிசுத்தவான்களுடைய நீதியான செயல்களைக் குறிக்கிறது” என்று சொன்னார்கள்.
9 அதோடு அவர் என்னிடம், “ஆட்டுக்குட்டியானவரின் திருமண விருந்துக்கு அழைக்கப்பட்டவர்கள் சந்தோஷமானவர்கள் என்று எழுது” என்றும், “இவை கடவுளுடைய சத்திய வார்த்தைகள்” என்றும் சொன்னார். 10 அப்போது, அவரை வணங்குவதற்காக அவருடைய காலில் விழுந்தேன். ஆனால் அவர் என்னிடம், “வேண்டாம்! அப்படிச் செய்யாதே! உன்னைப் போலவும், இயேசுவைப் பற்றிச் சாட்சி கொடுக்கிற உன் சகோதரர்களைப் போலவும் நானும் ஓர் அடிமைதான்; கடவுளை மட்டும் வணங்கு! ஏனென்றால், இயேசுவைப் பற்றிச் சாட்சி கொடுப்பதுதான் தீர்க்கதரிசனங்களின் நோக்கம்” என்று சொன்னார்.
11 பரலோகம் திறந்திருப்பதைப் பார்த்தேன்; இதோ! ஒரு வெள்ளைக் குதிரை இருந்தது. நம்பகமானவர் என்றும், உண்மையானவர் என்றும் அழைக்கப்படுகிறவர் அதன்மேல் உட்கார்ந்திருந்தார்; அவர் நீதியாக நியாயந்தீர்க்கிறவர், நீதியாகப் போர் செய்கிறவர். 12 அவருடைய கண்கள் தீ ஜுவாலை போல் இருந்தன. அவருடைய தலையில் நிறைய மகுடங்கள் இருந்தன. அவரைத் தவிர வேறு யாருக்கும் தெரியாத ஒரு பெயர் அவர்மேல் எழுதப்பட்டிருந்தது. 13 இரத்தக் கறைபடிந்த மேலங்கியை அவர் போட்டிருந்தார். அவர் கடவுளுடைய வார்த்தை என்று அழைக்கப்படுகிறார். 14 அதோடு, பரலோகப் படைவீரர்கள் வெள்ளைக் குதிரைகளின் மேல் ஏறி, அவருக்குப் பின்னால் போனார்கள். வெண்மையும் சுத்தமுமான உயர்தர நாரிழை உடையை அவர்கள் போட்டிருந்தார்கள். 15 தேசத்தாரை வெட்டிப் போடுவதற்காகக் கூர்மையான நீண்ட வாள் ஒன்று அவருடைய வாயிலிருந்து வெளிப்பட்டது. இரும்புக்கோலால் அவர்களை அவர் நொறுக்குவார். அதோடு, சர்வவல்லமையுள்ள கடவுளுடைய கடும் கோபம் என்ற திராட்சரச ஆலையில் திராட்சைப் பழங்களை மிதிப்பார். 16 ராஜாக்களுக்கெல்லாம் ராஜா, எஜமான்களுக்கெல்லாம் எஜமான் என்ற பெயர் அவருடைய மேலங்கியில், அவருடைய தொடைப்பகுதியில், எழுதப்பட்டிருந்தது.
17 பின்பு, ஒரு தேவதூதர் சூரியனில் நிற்பதைப் பார்த்தேன். அவர் நடுவானத்தில் பறக்கிற எல்லா பறவைகளையும் பார்த்து, உரத்த குரலில், “இங்கே வாருங்கள், கடவுள் கொடுக்கிற மாபெரும் விருந்துக்குக் கூடிவாருங்கள். 18 ராஜாக்களின் சதையையும், படைத் தளபதிகளின் சதையையும், பலசாலிகளின் சதையையும், குதிரைகளின் சதையையும், அவற்றின் மேல் ஏறியிருக்கிறவர்களின் சதையையும், சுதந்திர மக்கள், அடிமைகள், சிறியவர்கள், பெரியவர்கள் என எல்லாருடைய சதையையும் சாப்பிட வாருங்கள்” என்று கூப்பிட்டார்.
19 பின்பு, குதிரைமேல் உட்கார்ந்திருந்தவரையும் அவருடைய படைவீரர்களையும் எதிர்த்துப் போர் செய்வதற்காக, மூர்க்க மிருகமும் பூமியின் ராஜாக்களும் அவர்களுடைய படைவீரர்களும் கூடிவந்ததைப் பார்த்தேன். 20 அந்த மூர்க்க மிருகம் பிடிக்கப்பட்டது. மூர்க்க மிருகத்தின் முன்னால் அற்புதங்கள் செய்த போலித் தீர்க்கதரிசியும் பிடிக்கப்பட்டான். இவன்தான் மூர்க்க மிருகத்தின் அடையாளக் குறியைப் பெற்றிருந்தவர்களையும் அதன் உருவத்தை வணங்கியவர்களையும் தன்னுடைய அற்புதங்களால் ஏமாற்றியவன். கந்தகம் எரிகிற நெருப்பு ஏரியில் அவன் உயிரோடு தள்ளப்பட்டான், அவனோடு மூர்க்க மிருகமும் உயிரோடு தள்ளப்பட்டது. 21 மற்றவர்களோ, குதிரைமேல் உட்கார்ந்திருந்தவருடைய வாயிலிருந்து புறப்பட்ட நீண்ட வாளால் கொல்லப்பட்டார்கள். எல்லா பறவைகளும் அவர்களுடைய சதையைச் சாப்பிட்டுத் திருப்தி அடைந்தன.
