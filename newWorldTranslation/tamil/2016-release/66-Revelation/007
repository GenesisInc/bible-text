1 இதற்குப் பின்பு, பூமியின் நான்கு திசைகளிலும் நான்கு தேவதூதர்கள் நின்றுகொண்டு, பூமியின் மீதோ கடலின் மீதோ எந்தவொரு மரத்தின் மீதோ காற்று வீசாதபடி பூமியின் நான்கு காற்றுகளை இறுக்கமாகப் பிடித்துக்கொண்டிருப்பதைப் பார்த்தேன். 2 வேறொரு தேவதூதர் சூரியன் உதிக்கும் திசையிலிருந்து ஏறிவருவதைப் பார்த்தேன். உயிருள்ள கடவுளின் முத்திரையை அவர் வைத்திருந்தார். பூமியையும் கடலையும் நாசப்படுத்துவதற்கு அதிகாரம் கொடுக்கப்பட்டிருந்த நான்கு தேவதூதர்களிடம், 3 “நம் கடவுளுடைய ஊழியர்களின் நெற்றிகளில் நாங்கள் முத்திரை போட்டு முடிக்கும்வரை பூமியையோ கடலையோ மரங்களையோ நாசப்படுத்தாதீர்கள்” என்று உரத்த குரலில் சொன்னார்.
4 பின்பு, முத்திரை போடப்பட்டவர்களின் எண்ணிக்கை சொல்லப்படுவதைக் கேட்டேன். இஸ்ரவேல் வம்சத்தின் எல்லா கோத்திரங்களிலும் முத்திரை போடப்பட்டவர்கள் 1,44,000 பேர்:
5 யூதா கோத்திரத்தில் முத்திரை போடப்பட்டவர்கள் 12,000 பேர்;ரூபன் கோத்திரத்தில் 12,000 பேர்;காத் கோத்திரத்தில் 12,000 பேர்;6 ஆசேர் கோத்திரத்தில் 12,000 பேர்;நப்தலி கோத்திரத்தில் 12,000 பேர்;மனாசே கோத்திரத்தில் 12,000 பேர்;7 சிமியோன் கோத்திரத்தில் 12,000 பேர்;லேவி கோத்திரத்தில் 12,000 பேர்;இசக்கார் கோத்திரத்தில் 12,000 பேர்;8 செபுலோன் கோத்திரத்தில் 12,000 பேர்;யோசேப்பு கோத்திரத்தில் 12,000 பேர்;பென்யமீன் கோத்திரத்தில் 12,000 பேர்.
9 இதற்குப் பின்பு, எந்த மனிதனாலும் எண்ண முடியாதளவுக்குத் திரள் கூட்டமான மக்கள் சிம்மாசனத்துக்கும் ஆட்டுக்குட்டியானவருக்கும் முன்னால் நிற்பதைப் பார்த்தேன்; அவர்கள் எல்லா தேசங்களையும் கோத்திரங்களையும் இனங்களையும் மொழிகளையும் சேர்ந்தவர்கள். அவர்கள் வெள்ளை உடைகளைப் போட்டுக்கொண்டு, கைகளில் குருத்தோலைகளைப் பிடித்திருந்தார்கள். 10 அவர்கள் உரத்த குரலில், “சிம்மாசனத்தில் உட்கார்ந்திருக்கிற எங்கள் கடவுளாலும் ஆட்டுக்குட்டியானவராலும்தான் எங்களுக்கு மீட்பு கிடைக்கும்” என்று சொல்லிக்கொண்டிருந்தார்கள்.
11 தேவதூதர்கள் எல்லாரும் சிம்மாசனத்தையும் மூப்பர்களையும் நான்கு ஜீவன்களையும் சுற்றி நின்றுகொண்டிருந்தார்கள். அவர்கள் சிம்மாசனத்துக்கு முன்னால் சாஷ்டாங்கமாக விழுந்து கடவுளை வணங்கி, 12 “ஆமென்! புகழும் மகிமையும் ஞானமும் நன்றியும் மாண்பும் வல்லமையும் பலமும் என்றென்றும் எங்கள் கடவுளுக்கே சொந்தம். ஆமென்” என்று சொன்னார்கள்.
13 அப்போது, மூப்பர்களில் ஒருவர் என்னிடம், “வெள்ளை உடைகள் போட்டிருக்கிற இவர்கள் யார், எங்கிருந்து வந்திருக்கிறார்கள்?” என்று கேட்டார். 14 உடனடியாக நான், “எஜமானே, அது உங்களுக்குத்தான் தெரியும்” என்று சொன்னேன். அப்போது அவர், “இவர்கள் மிகுந்த உபத்திரவத்திலிருந்து தப்பித்தவர்கள். தங்களுடைய உடைகளை ஆட்டுக்குட்டியானவரின் இரத்தத்தில் துவைத்து வெண்மையாக்கியவர்கள். 15 அதனால்தான், கடவுளுடைய சிம்மாசனத்துக்கு முன்பாக இருக்கிறார்கள். இரவும் பகலும் அவருடைய ஆலயத்தில் அவருக்குப் பரிசுத்த சேவை செய்கிறார்கள். சிம்மாசனத்தில் உட்கார்ந்திருக்கிறவர் இவர்களைக் காப்பாற்றுவார். 16 இனி இவர்களுக்குப் பசியும் எடுக்காது, தாகமும் எடுக்காது. வெயிலோ உஷ்ணமோ இவர்களைத் தாக்காது. 17 ஏனென்றால், சிம்மாசனத்தின் பக்கத்தில் இருக்கிற ஆட்டுக்குட்டியானவரே இவர்களை மேய்ப்பார், வாழ்வு தரும் நீரூற்றுகளிடம் வழிநடத்துவார். கடவுள் இவர்களுடைய கண்களிலிருந்து கண்ணீரையெல்லாம் துடைத்துவிடுவார்” என்று சொன்னார்.
