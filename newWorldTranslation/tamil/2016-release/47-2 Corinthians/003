1 மறுபடியும் எங்களைப் பற்றி நாங்களே சிபாரிசு செய்கிறோம் என்று நினைக்கிறீர்களா? சிலரைப் போல், சிபாரிசுக் கடிதங்களை உங்களிடம் காட்டுவதோ உங்களிடமிருந்து வாங்குவதோ எங்களுக்கு அவசியமா? 2 எங்கள் இதயங்களில் எழுதப்பட்டும், எல்லா மக்களாலும் அறியப்பட்டும், வாசிக்கப்பட்டும் வருகிற எங்கள் சிபாரிசுக் கடிதம் நீங்கள்தான். 3 ஊழியர்களாகிய நாங்கள் எழுதிய கிறிஸ்துவின் கடிதம் நீங்கள் என்பது தெளிவாகவே தெரிகிறது. அது மையினால் அல்ல, உயிருள்ள கடவுளுடைய சக்தியினால் எழுதப்பட்டிருக்கிறது. கற்பலகைகளில் அல்ல, இதயப் பலகைகளில் எழுதப்பட்டிருக்கிறது.
4 கிறிஸ்துவின் மூலம் கடவுள்மேல் நாங்கள் வைத்திருக்கிற நம்பிக்கையால் இப்படிச் சொல்கிறோம். 5 எங்களுடைய சொந்த முயற்சியால் போதிய தகுதி பெற்றிருக்கிறோம் என்று நினைக்கவில்லை. அதற்குப் பதிலாக, கடவுள்தான் எங்களுக்குப் போதிய தகுதியைக் கொடுத்திருக்கிறார். 6 எழுதப்பட்ட சட்டத்தின்படி அல்ல, தன்னுடைய சக்தியின்படி புதிய ஒப்பந்தத்தின் ஊழியர்களாக இருக்க அவர்தான் எங்களுக்குப் போதிய தகுதியைக் கொடுத்திருக்கிறார். ஏனென்றால், எழுதப்பட்ட சட்டம் மரணத் தீர்ப்பு கொடுக்கிறது, கடவுளுடைய சக்தியோ உயிர் கொடுக்கிறது.
7 மரணத்தை ஏற்படுத்துகிறதும் கற்களில் எழுத்துக்களாகப் பொறிக்கப்பட்டதுமான அந்தச் சட்டம் மகிமையுள்ளதாக இருந்தது. அந்த மகிமை மோசேயின் முகத்தில் பிரகாசித்ததால், இஸ்ரவேல் மக்களால் அவருடைய முகத்தைப் பார்க்க முடியவில்லை. மறைந்துபோகவிருந்த சட்டமே அந்தளவு மகிமையுள்ளதாக இருந்ததென்றால், 8 கடவுளுடைய சக்தியின் ஊழியம் இன்னும் எந்தளவு மகிமையுள்ளதாக இருக்கும்! 9 தண்டனைத் தீர்ப்பு வழங்குகிற சட்டமே அந்தளவு மகிமையுள்ளதாக இருந்ததென்றால், நீதியை வழங்குகிற ஊழியம் இன்னும் எந்தளவு மகிமையுள்ளதாக இருக்கும்! 10 சொல்லப்போனால், ஒருகாலத்தில் மகிமையுள்ளதாக இருந்ததும்கூட அதைவிட மகிமையானது வந்ததால் அதன் மகிமையை இழந்துபோனது. 11 மறைந்துபோகவிருந்ததே அந்தளவு மகிமையுள்ளதாக இருந்ததென்றால், நிலையானது இன்னும் எந்தளவு மகிமையுள்ளதாக இருக்கும்!
12 இப்படிப்பட்ட நம்பிக்கை எங்களுக்கு இருப்பதால், எந்தத் தயக்கமும் இல்லாமல் நாங்கள் பேசுகிறோம். 13 மறைந்துபோகவிருந்த மகிமையை இஸ்ரவேல் மக்கள் உற்றுப்பார்க்கக் கூடாது என்பதற்காக மோசே முகத்திரை போட்டுக்கொண்டதைப் போல் நாங்கள் போட்டுக்கொள்வதில்லை. 14 அந்த மக்களுடைய மனம் மழுங்கியிருந்தது. இப்போதும்கூட, பழைய ஒப்பந்தம் வாசிக்கப்படும்போது அதே முகத்திரை அவர்களிடமிருந்து நீக்கப்படாமல் இருக்கிறது. ஏனென்றால், அது கிறிஸ்துவின் மூலம்தான் நீக்கப்படுகிறது. 15 சொல்லப்போனால், மோசேயின் புத்தகங்கள் வாசிக்கப்படும்போது இந்நாள்வரை அவர்களுடைய இதயத்தை ஒரு திரை மறைத்திருக்கிறது. 16 ஆனால், ஒருவர் யெகோவாவிடம் திரும்பும்போது, அந்தத் திரை நீக்கப்பட்டுவிடுகிறது. 17 யெகோவா காணமுடியாத உருவத்தில் இருக்கிறார்; யெகோவாவின் சக்தி எங்கேயோ அங்கே சுதந்திரம் உண்டு. 18 நாம் எல்லாரும் முகத்திரை இல்லாமல் யெகோவாவின் மகிமையைக் கண்ணாடிபோல் பிரதிபலிக்கிறோம். இப்படி, யெகோவாவின் செயலுக்கு ஏற்றபடியே மகிமைக்குமேல் மகிமை பெற்று அவர் சாயலாக மாற்றப்படுகிறோம்.
