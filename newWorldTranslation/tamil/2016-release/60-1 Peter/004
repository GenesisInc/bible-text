1 கிறிஸ்து ஒரு மனிதராக இருந்தபோது பாடுகளை அனுபவித்தார்; அதனால், அவர் காட்டிய அதே மனப்பான்மையை நீங்களும் காட்டுங்கள். ஏனென்றால், பாடுகளை அனுபவிக்கிறவன் பாவம் செய்வதிலிருந்து விலகியிருக்கிறான். 2 இப்படி, உயிரோடு வாழ்கிற காலமெல்லாம் மனிதர்களுடைய ஆசைகளின்படி வாழாமல் கடவுளுடைய விருப்பத்தின்படி வாழ்கிறான். 3 முன்பு நீங்கள் உலக மக்களுடைய விருப்பத்தின்படி வெட்கங்கெட்ட நடத்தையில் ஈடுபடுவதிலும், கட்டுக்கடங்காத ஆசைகளுக்கு இடம்கொடுப்பதிலும், குடித்து வெறிப்பதிலும், குடித்துக் கும்மாளம் போடுவதிலும், போட்டி போட்டுக்கொண்டு குடிப்பதிலும், கண்டனத்துக்குரிய சிலை வழிபாடுகளில் கலந்துகொள்வதிலும் ஏற்கெனவே நிறைய காலத்தைச் செலவழித்துவிட்டீர்கள். 4 அதே மோசமான சகதியில் நீங்கள் அவர்களோடு தொடர்ந்து புரளாததால், அவர்கள் உங்களைப் பார்த்து ஆச்சரியப்பட்டு, எப்போதும் பழித்துப் பேசுகிறார்கள். 5 ஆனால், உயிரோடு இருப்பவர்களையும் இறந்தவர்களையும் நியாயந்தீர்க்கத் தயாராக இருக்கிறவருக்கு அவர்கள் கணக்குக் கொடுக்க வேண்டும். 6 சொல்லப்போனால், இதற்காகத்தான் இறந்தவர்களுக்கும் நல்ல செய்தி அறிவிக்கப்பட்டது. மனிதர்கள் நியாயந்தீர்க்கப்படுவதுபோல் அவர்கள் நியாயந்தீர்க்கப்பட்டாலும், கடவுளுடைய சக்தியின் வழிநடத்துதலின்படி அவர்களால் வாழ முடியும்.
7 ஆனால், எல்லாவற்றுக்கும் முடிவு நெருங்கிவிட்டது; அதனால் தெளிந்த புத்தியோடு இருங்கள், ஜெபம் செய்ய விழிப்போடு இருங்கள். 8 எல்லாவற்றுக்கும் மேலாக, ஒருவருக்கொருவர் ஆழ்ந்த அன்பு காட்டுங்கள்; ஏனென்றால், அன்பு ஏராளமான பாவங்களை மூடும். 9 முணுமுணுக்காமல் ஒருவரை ஒருவர் உபசரியுங்கள். 10 பல விதங்களில் வெளிக்காட்டப்படுகிற கடவுளுடைய அளவற்ற கருணையைப் பெற்ற நீங்கள் அதன் சிறந்த நிர்வாகிகளாக இருக்கிறீர்கள்; அதனால், அவரவருக்குக் கிடைத்த வரத்துக்கு ஏற்றபடி, அந்த வரத்தை ஒருவருக்கொருவர் சேவை செய்யப் பயன்படுத்துங்கள். 11 ஒருவன் பேசினால், கடவுளுடைய பரிசுத்த வார்த்தைகளின்படி பேச வேண்டும். ஒருவன் சேவை செய்தால், கடவுள் கொடுக்கிற பலத்தில் சார்ந்திருந்து சேவை செய்ய வேண்டும். இப்படி, இயேசு கிறிஸ்து மூலம் கடவுள் மகிமைப்படும்படி எல்லாவற்றையும் செய்ய வேண்டும். அவருக்கே என்றென்றும் மகிமையும் வல்லமையும் இருக்கிறது. ஆமென்.
12 அன்பானவர்களே, துன்பம் என்ற தீயில் நீங்கள் சோதிக்கப்படும்போது, விசித்திரமான ஏதோவொன்று நடப்பதாக நினைத்து ஆச்சரியப்படாதீர்கள். 13 அதற்குப் பதிலாக, கிறிஸ்துவின் பாடுகளில் உங்களுக்குப் பங்கு கிடைத்திருப்பதை நினைத்து எப்போதும் சந்தோஷப்படுங்கள். அப்போது, அவருடைய மகிமை வெளிப்படுகிற வேளையிலும் நீங்கள் சந்தோஷப்பட்டு, மகிழ்ச்சியில் துள்ளிக் குதிப்பீர்கள். 14 கிறிஸ்துவின் பெயருக்காக நீங்கள் கேவலமாகப் பேசப்படுகிறீர்கள் என்றால், நீங்கள் சந்தோஷமானவர்கள். ஏனென்றால், கடவுளுடைய சக்தியாகிய மகிமையான சக்தி உங்கள்மேல் தங்கியிருக்கிறது.
15 ஆனாலும் உங்களுக்கு வருகிற கஷ்டங்கள், நீங்கள் கொலைகாரராகவோ திருடராகவோ கெட்டது செய்கிறவராகவோ மற்றவர்களுடைய விஷயங்களில் அநாவசியமாகத் தலையிடுகிறவராகவோ இருப்பதால் வந்தவையாக இருக்கக் கூடாது. 16 ஒரு கிறிஸ்தவராக நீங்கள் கஷ்டப்பட வேண்டியிருந்தால், அதற்காக வெட்கப்படாதீர்கள். ஒரு கிறிஸ்தவராக வாழ்ந்து எப்போதும் கடவுளை மகிமைப்படுத்துங்கள். 17 ஏனென்றால், நியாயத்தீர்ப்பு கடவுளுடைய வீட்டில் ஆரம்பிக்கிற நேரம் வந்துவிட்டது; அது முதலில் நம்மிடம் ஆரம்பிக்கிறது என்றால், கடவுளுடைய நல்ல செய்திக்குக் கீழ்ப்படியாதவர்களுடைய முடிவு என்னவாக இருக்கும்? 18 “நீதிமான் காப்பாற்றப்படுவதே கஷ்டம் என்றால், கடவுள்பக்தி இல்லாதவனுக்கும் பாவிக்கும் என்ன ஆகும்?” 19 அதனால், கடவுளுடைய விருப்பத்தின்படி நடப்பதால் கஷ்டங்களை அனுபவிக்கிறவர்கள் தொடர்ந்து நல்லது செய்து, நம்பகமான படைப்பாளராகிய அவரிடம் தங்களை ஒப்படைப்பார்களாக.
