1 அதேபோல், மனைவிகளே உங்கள் கணவருக்குக் கட்டுப்பட்டு நடங்கள். அப்போது, அவர் கடவுளுடைய வார்த்தைக்குக் கீழ்ப்படியாதவராக இருந்தாலும், 2 உங்கள் கற்புள்ள நடத்தையையும் நீங்கள் காட்டுகிற ஆழ்ந்த மரியாதையையும் பார்த்து அவர் விசுவாசியாக ஆகலாம்; நீங்கள் ஒரு வார்த்தைகூட சொல்லாமலேயே உங்கள் நடத்தையால் அவர் விசுவாசியாக ஆகலாம். 3 தலைமுடியைப் பின்னிக்கொள்வது, தங்க நகைகளைப் போட்டுக்கொள்வது, ஆடம்பரமான உடைகளை உடுத்திக்கொள்வது போன்ற வெளிப்புற அலங்காரம் உங்களுக்கு அலங்காரமாக இருக்க வேண்டாம். 4 அதற்குப் பதிலாக, இதயத்தில் மறைந்திருக்கிற அமைதியும் சாந்தமுமான குணம்தான் உங்களுக்கு அழியாத அலங்காரமாக இருக்க வேண்டும். அதுதான் கடவுளுடைய பார்வையில் மிகவும் மதிப்புள்ளது. 5 பூர்வ காலத்தில் கடவுள்மேல் நம்பிக்கை வைத்திருந்த பரிசுத்த பெண்களும் தங்களை இப்படித்தான் அலங்கரித்துக்கொண்டு தங்களுடைய கணவருக்குக் கட்டுப்பட்டு நடந்தார்கள். 6 சாராளும்கூட ஆபிரகாமை எஜமானே என்று கூப்பிட்டு, அவருக்குக் கீழ்ப்படிந்தாள்; நீங்களும் தொடர்ந்து நல்ல செயல்கள் செய்து, எதற்கும் பயப்படாமல் இருந்தால், சாராளுக்கு மகள்களாக இருப்பீர்கள்.
7 அதேபோல் கணவர்களே, நீங்களும் உங்கள் மனைவியை நன்றாகப் புரிந்துகொண்டு அவளோடு வாழுங்கள்; பெண்ணாக இருப்பவள் உங்களைவிட பலவீனமாக இருப்பதாலும், கடவுளுடைய அளவற்ற தயவால் உங்களோடுகூட அவளுக்கும் முடிவில்லாத வாழ்வு கிடைக்கப்போவதாலும், அவளுக்குக் கொடுக்க வேண்டிய மதிப்பைக் கொடுங்கள்; இல்லையென்றால், உங்கள் ஜெபங்களைக் கடவுள் கேட்க மாட்டார்.
8 முடிவாக, நீங்கள் எல்லாரும் ஒரே சிந்தையோடு இருங்கள், அனுதாபத்தையும் சகோதரப் பாசத்தையும் கரிசனையையும் மனத்தாழ்மையையும் காட்டுங்கள். 9 யாராவது கெட்டது செய்தால் பதிலுக்குக் கெட்டது செய்யாதீர்கள், யாராவது அவமானப்படுத்தினால் பதிலுக்கு அவமானப்படுத்தாதீர்கள்; அதற்கு மாறாக, அவர்களை ஆசீர்வதியுங்கள். இப்படி நடந்துகொண்டு ஆசீர்வாதத்தைப் பெறுவதற்காகவே நீங்கள் அழைக்கப்பட்டிருக்கிறீர்கள்.
10 “வாழ்க்கையைச் சந்தோஷமாக அனுபவித்து, நன்றாக வாழ விரும்புகிற ஒருவன் கெட்ட விஷயங்களைப் பேசாதபடி தன் நாவையும், பொய் பேசாதபடி தன் உதடுகளையும் அடக்கி வைக்க வேண்டும். 11 கெட்டதைவிட்டு விலகி நல்லது செய்ய வேண்டும்; சமாதானத்தைத் தேடி, அதற்காகப் பாடுபட வேண்டும். 12 ஏனென்றால், யெகோவாவின் கண்கள் நீதிமான்களைக் கவனிக்கின்றன, அவருடைய காதுகள் அவர்களுடைய மன்றாட்டைக் கேட்கின்றன; ஆனால், யெகோவாவுடைய முகம் கெட்டவர்களுக்கு விரோதமாக இருக்கிறது.”
13 நீங்கள் நல்லது செய்வதில் வைராக்கியமாக இருந்தால், யார் உங்களுக்குக் கெடுதல் செய்வார்கள்? 14 நீதிக்காக நீங்கள் கஷ்டப்பட வேண்டியிருந்தாலும், சந்தோஷமாக இருப்பீர்கள். மற்றவர்கள் எதைப் பார்த்துப் பயப்படுகிறார்களோ அதைப் பார்த்து நீங்களும் பயப்படாதீர்கள், கலக்கம் அடையாதீர்கள். 15 கிறிஸ்துவை எஜமானாகவும், பரிசுத்தமானவராகவும் உங்கள் இதயங்களில் ஏற்றுக்கொள்ளுங்கள். உங்கள் நம்பிக்கையைப் பற்றிக் கேள்வி கேட்கிறவர்களுக்குச் சாந்தத்தோடும் ஆழ்ந்த மரியாதையோடும் பதில் சொல்ல எப்போதும் தயாராக இருங்கள்.
16 நல்ல மனசாட்சியோடு இருங்கள். அப்போதுதான், கிறிஸ்துவின் சீஷர்களாக இருக்கிற உங்களுடைய நல்ல நடத்தையைப் பழிக்கிறவர்கள் உங்களுக்கு விரோதமாய்ப் பேசியதற்காக வெட்கப்பட்டுப்போவார்கள். 17 நீங்கள் கெட்டது செய்து கஷ்டப்படுவதைவிட, கடவுளுக்கு விருப்பமானால், நல்லது செய்து கஷ்டப்படுவதே மேல். 18 கிறிஸ்துவும், பாவங்களுக்காக எல்லா காலத்துக்கும் ஒரே தடவையாக இறந்தார்; அநீதிமான்களுக்காக ஒரு நீதிமான் மரணமடைந்தார்; உங்களைக் கடவுளிடம் வழிநடத்துவதற்காக இறந்தார். அவர் பூமிக்குரிய உடலில் கொல்லப்பட்டார், பரலோகத்துக்குரிய உடலில் உயிர்ப்பிக்கப்பட்டார். 19 பின்பு, காவலில் இருக்கிற தேவதூதர்களிடம் போய்ப் பிரசங்கித்தார். 20 அந்தத் தேவதூதர்கள், முற்காலத்தில் நோவா பேழையைக் கட்டிக்கொண்டிருந்த நாட்களில், கடவுள் பொறுமையோடு காத்துக்கொண்டிருந்தபோது கீழ்ப்படியாமல் போனவர்கள்; அந்தப் பேழைக்குள் இருந்தவர்கள் மட்டும்தான், அதாவது எட்டுப் பேர் மட்டும்தான் வெள்ளத்திலிருந்து காப்பாற்றப்பட்டார்கள்.
21 இதற்கு ஒப்பாக இருக்கிற ஞானஸ்நானம், இயேசு கிறிஸ்துவின் உயிர்த்தெழுதல் மூலம் இப்போது உங்களைக் காப்பாற்றுகிறது. ஞானஸ்நானம் உடலின் அழுக்கை நீக்குவதாக இல்லாமல், நல்ல மனசாட்சிக்காகக் கடவுளிடம் வேண்டுதல் செய்வதாக இருக்கிறது. 22 கிறிஸ்து பரலோகத்துக்குப் போய், இப்போது கடவுளுடைய வலது பக்கத்தில் இருக்கிறார்; தேவதூதர்களும் அதிகாரத்தில் இருப்பவர்களும் வல்லமையுள்ளவர்களும் அவருடைய கட்டுப்பாட்டுக்குள் கொண்டுவரப்பட்டு இருக்கிறார்கள்.
