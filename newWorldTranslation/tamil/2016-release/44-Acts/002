1 பெந்தெகொஸ்தே பண்டிகை நாளில், அவர்கள் எல்லாரும் ஒரே இடத்தில் கூடியிருந்தார்கள். 2 அப்போது, திடீரென்று பலத்த காற்று வீசுவது போன்ற சத்தம் வானத்திலிருந்து வந்தது; அந்தச் சத்தம் அவர்கள் உட்கார்ந்திருந்த வீடு முழுவதும் கேட்டது. 3 அதோடு, நெருப்பு போன்ற நாவுகளை அவர்கள் பார்த்தார்கள்; அவை ஒவ்வொன்றும் பிரிந்துபோய் அங்கிருந்த ஒவ்வொருவர் மேலும் அமர்ந்தன. 4 அவர்கள் எல்லாரும் கடவுளுடைய சக்தியால் நிரப்பப்பட்டார்கள்; அந்தச் சக்தியின் உதவியால் வெவ்வேறு மொழிகளில் பேச ஆரம்பித்தார்கள்.
5 அந்தச் சமயத்தில், உலகத்தில் இருந்த எல்லா தேசங்களிலிருந்தும் வந்திருந்த பக்தியுள்ள யூதர்கள் எருசலேமில் தங்கியிருந்தார்கள். 6 அந்தச் சத்தம் வந்தபோது மக்கள் கூட்டமாகக் கூடிவந்து, தங்களுடைய மொழிகளில் அவர்கள் பேசுவதைக் கேட்டுத் திகைத்துப்போனார்கள். 7 எல்லாருமே மிகவும் ஆச்சரியப்பட்டு, “இங்கே பாருங்கள்! பேசிக்கொண்டிருக்கிற இவர்கள் எல்லாரும் கலிலேயர்கள்தானே? 8 அப்படியிருக்கும்போது, இவர்கள் நம்முடைய சொந்த மொழிகளில் பேசுவதைக் கேட்கிறோமே, அது எப்படி? 9 பார்த்தர்களும் மேதியர்களும் ஏலாமியர்களும், மெசொப்பொத்தாமியா, யூதேயா, கப்பத்தோக்கியா, பொந்து, ஆசிய மாகாணம், 10 பிரிகியா, பம்பிலியா, எகிப்து ஆகிய இடங்களில் குடியிருக்கிறவர்களும், சிரேனே நகரத்துக்குப் பக்கத்திலுள்ள லீபியாவின் பகுதிகளில் குடியிருக்கிறவர்களும், ரோமிலிருந்து வந்து தங்கியிருக்கிறவர்களுமான யூதர்களும் யூத மதத்துக்கு மாறியவர்களும், 11 கிரேத்தர்களும், அரேபியர்களுமாகிய நாம், கடவுளுடைய மகத்தான செயல்களைப் பற்றி இவர்கள் நம்முடைய சொந்த மொழிகளில் பேசுவதைக் கேட்கிறோமே!” என்று சொல்லிக்கொண்டார்கள். 12 அவர்கள் எல்லாரும், “இதெல்லாம் என்ன?” என்று குழப்பத்தோடும் பிரமிப்போடும் ஒருவரை ஒருவர் கேட்டுக்கொண்டார்கள். 13 வேறு சிலரோ, “இவர்கள் தித்திப்பான மதுவைக் குடித்து வெறித்திருக்கிறார்கள்” என்று சொல்லிக் கேலி செய்தார்கள்.
14 ஆனால், பேதுரு மற்ற பதினொரு அப்போஸ்தலர்களோடு எழுந்து நின்று, உரத்த குரலில், “யூதேய மக்களே, எருசலேமில் குடியிருக்கிறவர்களே, நான் சொல்வதைக் கவனமாகக் கேளுங்கள். 15 நீங்கள் நினைப்பது போல இவர்கள் குடிபோதையில் இல்லை. ஏனென்றால், இது மூன்றாம் மணிநேரம். 16 யோவேல் தீர்க்கதரிசி மூலம் இப்படிச் சொல்லப்பட்டதுதான் இப்போது நிறைவேறியிருக்கிறது: 17 ‘கடவுள் சொல்வது என்னவென்றால், “கடைசி நாட்களில், பலதரப்பட்ட மக்கள்மேல் என் சக்தியைப் பொழிவேன், உங்களுடைய மகன்களும் மகள்களும் தீர்க்கதரிசனம் சொல்வார்கள்; உங்கள் இளைஞர்கள் தரிசனங்களைப் பார்ப்பார்கள், உங்கள் முதியவர்கள் கனவுகளைக் காண்பார்கள். 18 அந்த நாட்களில், எனக்கு ஊழியம் செய்கிற ஆண்கள்மேலும் பெண்கள்மேலும் என் சக்தியைப் பொழிவேன்; அப்போது அவர்கள் தீர்க்கதரிசனம் சொல்வார்கள். 19 மேலே வானத்தில் அதிசயங்களையும் கீழே பூமியில் அடையாளங்களையும் நான் செய்து காட்டுவேன். எங்கு பார்த்தாலும் இரத்தமாகவும், நெருப்பாகவும், புகை மண்டலமாகவும் இருக்கும். 20 யெகோவாவின் மகத்தான மகா நாள் வருவதற்குமுன் சூரியன் இருண்டுவிடும், சந்திரன் இரத்த நிறமாகிவிடும். 21 யெகோவாவின் பெயரைச் சொல்லி வேண்டிக்கொள்கிற ஒவ்வொருவரும் மீட்புப் பெறுவார்கள்.”’
22 இஸ்ரவேல் மக்களே, நான் சொல்வதைக் கேளுங்கள். நாசரேத்தூர் இயேசுவின் மூலம் கடவுள் உங்கள் நடுவில் வல்லமையான செயல்களையும் அற்புதங்களையும் அடையாளங்களையும் செய்து, அவர் யார் என்பதை உங்களுக்கு வெளிப்படையாகக் காட்டினார். இது உங்களுக்கே தெரியும். 23 கடவுளுடைய மாறாத நோக்கத்தின்படியும் முன்னறிவின்படியும் உங்களிடம் ஒப்படைக்கப்பட்ட அவரைத்தான் நீங்கள் அக்கிரமக்காரர்களின் கையால் மரக் கம்பத்தில் அறைந்து கொன்றீர்கள். 24 ஆனால், கடவுள் அவரை மரணத்தின் பிடியிலிருந்து காப்பாற்றி உயிரோடு எழுப்பினார்; மரணத்தால் அவரைத் தன் பிடியில் வைத்திருக்க முடியவில்லை. 25 அவர் இப்படிச் சொல்வதாக தாவீது குறிப்பிட்டிருக்கிறார்: ‘யெகோவாவை எப்போதும் என் கண் முன்னால் வைத்திருக்கிறேன்; அவர் என் வலது பக்கத்தில் இருப்பதால் என்னை யாரும் அசைக்க முடியாது. 26 அதனால், என் இதயம் சந்தோஷத்தில் பூரிக்கிறது, என் நாவு மகிழ்ச்சி பொங்கப் பேசுகிறது, நான் நம்பிக்கையோடு வாழ்வேன்; 27 ஏனென்றால், நீங்கள் என்னைக் கல்லறையில் விட்டுவிட மாட்டீர்கள்; உங்களுக்கு உண்மையாக இருப்பவரின் உடல் அழிந்துபோக விடமாட்டீர்கள். 28 வாழ்வின் வழிகளை எனக்குக் காட்டியிருக்கிறீர்கள், உங்களுடைய சன்னிதியில் என்னை மிகுந்த சந்தோஷத்தால் நிரப்புவீர்கள்.’
29 சகோதரர்களே, வம்சத் தலைவரான தாவீதைப் பற்றி உங்களிடம் எந்தத் தயக்கமும் இல்லாமல் என்னால் பேச முடியும்; அவர் இறந்த பின்பு அடக்கம் செய்யப்பட்டார். அவருடைய சமாதி இன்றுவரை நம் மத்தியில்தான் இருக்கிறது. 30 அவர் ஒரு தீர்க்கதரிசியாக இருந்ததாலும், கடவுள் அவரிடம், ‘உன்னுடைய சந்ததியில் வரும் ஒருவரை உன் சிம்மாசனத்தில் உட்கார வைப்பேன்’ என்று ஆணையிட்டுக் கொடுத்ததை அறிந்திருந்ததாலும், 31 கிறிஸ்துவின் உயிர்த்தெழுதலைக் குறித்து முன்கூட்டியே தெரிந்து, கிறிஸ்து கல்லறையில் விட்டுவிடப்பட மாட்டார் என்றும், அவருடைய உடல் அழிந்துபோகாது என்றும் சொல்லியிருந்தார். 32 இந்த இயேசுவைத்தான் கடவுள் உயிரோடு எழுப்பினார்; இதற்கு நாங்கள் எல்லாரும் சாட்சிகள். 33 தகப்பனாகிய கடவுளுடைய வலது பக்கத்துக்கு அவர் உயர்த்தப்பட்டு, வாக்குறுதி கொடுக்கப்பட்டபடி கடவுளுடைய சக்தியைப் பெற்று இப்போது அதைப் பொழிந்திருக்கிறார்; இதைத்தான் நீங்கள் பார்க்கிறீர்கள், கேட்கிறீர்கள். 34 உண்மையில், தாவீது பரலோகத்துக்கு ஏறிப்போகவில்லை; அவரே இப்படிச் சொன்னார்: ‘யெகோவா என் எஜமானிடம், 35 “நான் உன் எதிரிகளை உனக்குக் கால்மணையாக்கிப் போடும்வரை என் வலது பக்கத்தில் உட்கார்ந்திரு” என்று சொன்னார்.’ 36 அதனால், நீங்கள் மரக் கம்பத்தில் அறைந்து கொன்ற இந்த இயேசுவையே எஜமானாகவும் கிறிஸ்துவாகவும் கடவுள் நியமித்தார் என்பதை இஸ்ரவேல் வம்சத்தார் எல்லாரும் தெளிவாகத் தெரிந்துகொள்ளட்டும்” என்று சொன்னார்.
37 இந்த வார்த்தைகளெல்லாம் அங்கே இருந்தவர்களுடைய உள்ளத்தைத் துளைத்தன; அதனால், “சகோதரர்களே, நாங்கள் இப்போது என்ன செய்ய வேண்டும்?” என்று பேதுருவிடமும் மற்ற அப்போஸ்தலர்களிடமும் கேட்டார்கள். 38 அதற்கு பேதுரு, “மனம் திருந்துங்கள், உங்கள் பாவங்கள் மன்னிக்கப்பட வேண்டுமென்றால் நீங்கள் ஒவ்வொருவரும் இயேசு கிறிஸ்துவின் பெயரில் ஞானஸ்நானம் எடுங்கள்; அப்போது கடவுளுடைய சக்தியை இலவச அன்பளிப்பாகப் பெறுவீர்கள். 39 இந்த வாக்குறுதி உங்களுக்கும், உங்கள் பிள்ளைகளுக்கும், ரொம்பத் தூரத்திலிருக்கிற மற்ற எல்லாருக்கும், நம் கடவுளாகிய யெகோவா அழைக்கிற அத்தனை பேருக்கும் கொடுக்கப்படுகிறது” என்று சொன்னார். 40 இதைப் பற்றி இன்னும் நிறைய சொல்லி முழுமையாகச் சாட்சி கொடுத்து, “சீர்கெட்ட இந்தத் தலைமுறைக்கு வரும் அழிவிலிருந்து தப்பித்துக்கொள்ளுங்கள்” என்று அறிவுரை சொல்லிக்கொண்டே இருந்தார். 41 அவர் சொன்னதைச் சந்தோஷமாக ஏற்றுக்கொண்டவர்கள் ஞானஸ்நானம் எடுத்தார்கள்; அன்று சுமார் 3,000 பேர் அவர்களோடு சேர்ந்துகொண்டார்கள். 42 அப்போஸ்தலர்கள் சொல்லிக்கொடுத்த விஷயங்களுக்கு அவர்கள் முழு கவனம் செலுத்திவந்தார்கள், தவறாமல் ஒன்றுகூடி வந்தார்கள், ஒன்றாகச் சேர்ந்து சாப்பிட்டார்கள், தொடர்ந்து ஜெபம் செய்தார்கள்.
43 அப்போஸ்தலர்கள் மூலம் நிறைய அற்புதங்களும் அடையாளங்களும் நடக்க ஆரம்பித்தன; எல்லாருக்கும் பயபக்தி ஏற்பட்டது. 44 இயேசுவின் சீஷர்களாக ஆகியிருந்த எல்லாரும் ஒன்றாகக் கூடியிருந்தார்கள், தங்களிடமிருந்த எல்லாவற்றையும் பொதுவாக வைத்துப் பயன்படுத்தினார்கள். 45 தங்கள் உடைமைகளையும் சொத்துகளையும் விற்று, அந்தப் பணத்தை அவரவருடைய தேவைக்கு ஏற்றபடி எல்லாருக்கும் பகிர்ந்து கொடுத்தார்கள். 46 அவர்கள் ஒரே நோக்கத்தோடு ஆலயத்தில் தினமும் கூடிவந்து, வெவ்வேறு வீடுகளில் உணவு சாப்பிட்டு, தங்களிடம் இருந்த உணவை மிகுந்த சந்தோஷத்தோடும் கள்ளம்கபடமில்லாத உள்ளத்தோடும் பகிர்ந்துகொண்டு, 47 கடவுளைப் புகழ்ந்து வந்தார்கள், எல்லா மனிதர்களுடைய பிரியத்தையும் பெற்று வந்தார்கள். மீட்புப் பெறவிருந்தவர்களை யெகோவா தினமும் அவர்களோடு சேர்த்துக்கொண்டே வந்தார்.
