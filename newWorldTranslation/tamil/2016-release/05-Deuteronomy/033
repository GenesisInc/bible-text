1 உண்மைக் கடவுளின் ஊழியராகிய மோசே தான் இறப்பதற்கு முன்பு இஸ்ரவேலர்களை ஆசீர்வதித்தார். 2 அப்போது அவர்,
“சீனாயிலிருந்து யெகோவா வந்தார்.சேயீரிலிருந்து அவர்கள்மேல் ஒளிவீசினார்.
லட்சக்கணக்கான பரிசுத்த தூதர்கள் அவரோடு இருந்தார்கள்.அவருடைய வலது பக்கத்தில் அவருடைய போர்வீரர்கள் இருந்தார்கள்.பாரான் மலைப்பகுதியிலிருந்து அவர் மகிமையில் பிரகாசித்தார்.
 3 அவருடைய ஜனங்கள்மேல் பாசம் காட்டினார்.பரிசுத்தமான அந்த ஜனங்கள் எல்லாரும் அவருடைய கையில் இருக்கிறார்கள்.
அவருடைய காலடியில் அவர்கள் உட்கார்ந்தார்கள்.அவருடைய வார்த்தைகளைக் கேட்க ஆரம்பித்தார்கள்.
 4 (மோசே நமக்குக் கட்டளையையும் சட்டத்தையும் கொடுத்தார்.அது யாக்கோபின் சபையாருடைய சொத்து.)
 5 ஜனங்களின் தலைவர்களும் இஸ்ரவேல் கோத்திரத்தார் எல்லாரும் ஒன்றுகூடி வந்தபோது,கடவுள் யெஷுரனில் ராஜாவானார்.
 6 ரூபன் சாகாமல் என்றும் வாழட்டும்.அவனுடைய வம்சம் குறையாமல் பெருகட்டும்” என்று சொன்னார்.
 7 பின்பு மோசே யூதாவை ஆசீர்வதித்து,
“யெகோவாவே, யூதாவின் குரலைக் கேளுங்கள்.அவனுடைய ஜனங்களிடமே அவனைத் திரும்பி வரச் செய்யுங்கள்.
அவன் தனக்குச் சொந்தமானதைக் காப்பாற்ற தன் கைகளால் போராடினான்.எதிரிகளைத் தோற்கடிக்க அவனுக்கு உதவி செய்யுங்கள்” என்று சொன்னார்.
 8 பின்பு லேவியைப் பற்றி,
“கடவுளே, உங்களுக்கு உண்மையாக இருக்கிறவனிடம் உங்களுடைய தும்மீமையும், ஊரீமையும் கொடுத்தீர்கள்.அவனை மாசாவில் சோதித்துப் பார்த்தீர்கள்.
மேரிபாவின் தண்ணீருக்குப் பக்கத்தில் அவனோடு வழக்காடினீர்கள். 9 அவன் தன்னுடைய அப்பா அம்மாவை மதிக்கவில்லை.
தன்னுடைய சகோதரர்களின் பக்கம் சாயவில்லை.சொந்த பிள்ளைகளையும் சட்டை பண்ணவில்லை.
அவர்கள் உங்களுடைய வார்த்தைகளைக் கடைப்பிடித்தார்கள்.உங்களுடைய ஒப்பந்தத்தை மதித்தார்கள்.
10 உங்கள் நீதித்தீர்ப்புகளை அவர்கள் யாக்கோபுக்குச் சொல்லித் தரட்டும்.உங்களுடைய திருச்சட்டத்தை இஸ்ரவேலுக்குக் கற்றுக்கொடுக்கட்டும்.
உங்களுக்கு வாசனையான தூபத்தைக் காட்டட்டும்.உங்களுடைய பலிபீடத்தில் தகன பலி செலுத்தட்டும்.
11 யெகோவாவே, அவனுக்கு நிறைய பலம் கொடுங்கள்.அவன் செய்வதையெல்லாம் பார்த்து சந்தோஷப்படுங்கள்.
அவனுக்கு எதிராகக் கிளம்புகிறவர்களுடைய கால்களை ஒடித்துப்போடுங்கள்.அவர்கள் மறுபடியும் எழுந்திருக்க முடியாதபடி செய்துவிடுங்கள்” என்று சொன்னார்.
12 பின்பு பென்யமீனைப் பற்றி,
“யெகோவாவுக்குப் பிரியமானவன், அவனுடைய பாதுகாப்பு நிழலில் தங்கியிருக்கட்டும்.நாள் முழுக்க அவன் அவனுக்குத் தஞ்சம் தரட்டும்.அவனைத் தன் தோள்களில் சுமக்கட்டும்” என்று சொன்னார்.
13 பின்பு யோசேப்பைப் பற்றி,
“அவனுடைய தேசம் யெகோவாவினால் ஆசீர்வதிக்கப்படட்டும்.வானத்திலிருந்து பனித்துளியும் ஆசீர்வாதங்களும் அங்கே பொழியட்டும்.ஆழத்திலிருந்து ஊற்றுகள் பொங்கி எழட்டும்.14 சூரிய வெளிச்சத்தில் அழகான செடிகொடிகள் முளைக்கட்டும்.ஒவ்வொரு மாதமும் நல்ல விளைச்சல் கிடைக்கட்டும்.15 என்றென்றுமுள்ள மலைகள் வளங்களை வாரி இறைக்கட்டும்.அழியாத குன்றுகள் பொக்கிஷங்களைக் கொடுக்கட்டும்.16 பூமி எல்லா செல்வங்களையும் தரட்டும்.முட்புதரில் தோன்றிய கடவுள் ஆசீர்வாதம் பொழியட்டும்.
எல்லாமே யோசேப்பின் தலைமேல் இறங்கட்டும்.சகோதரர்களில் விசேஷமாகத் தேர்ந்தெடுக்கப்பட்டவனின் உச்சந்தலைமேல் வரட்டும்.
17 அவனுடைய கம்பீரம் காளையின் முதல் கன்றைப் போன்றது.அவனுடைய கொம்புகள் காட்டு எருதின் கொம்புகள் போன்றவை.
அவற்றால் ஜனங்களை அவன் முட்டி மோதுவான்,அவர்கள் எல்லாரையும் பூமியெங்கும் விரட்டியடிப்பான்.
அந்தக் கொம்புகள்தான் எப்பிராயீமின் பத்தாயிரக்கணக்கான வீரர்கள்.அந்தக் கொம்புகள்தான் மனாசேயின் ஆயிரக்கணக்கான வீரர்கள்” என்று சொன்னார்.
18 பின்பு செபுலோனைப் பற்றி,
“செபுலோனே, நீ வெளியே போகும்போது சந்தோஷப்படு.இசக்காரே, நீ கூடாரங்களில் தங்கியிருக்கும்போது சந்தோஷப்படு.
19 அவர்கள் ஜனங்களை மலைக்கு அழைப்பார்கள்.
நீதியின் பலிகளைச் செலுத்துவார்கள்.
ஏனென்றால், ஆழ்கடலின் செல்வங்களையும்மண்ணுக்குள் மறைந்திருக்கும் புதையல்களையும்அவர்கள் அனுபவிப்பார்கள்” என்று சொன்னார்.
20 பின்பு காத்தைப் பற்றி,
“காத்தின் எல்லைகளை விரிவாக்குகிறவன் ஆசீர்வதிக்கப்பட்டவன்.
அவன் சிங்கத்தைப் போலப் பதுங்கியிருப்பான்.கையையும் உச்சந்தலையையும் கடித்துக் குதறிப்போடக் காத்திருப்பான்.
21 முதல் பங்கை அவனே எடுத்துக்கொள்வான்.சட்டம் கொடுப்பவர் அதைத்தான் அவனுக்காக ஒதுக்கியிருந்தார்.
அவனுடைய ஜனங்களின் தலைவர்கள் ஒன்றுகூடுவார்கள்.
யெகோவாவின் சார்பாக அவன் நீதி செய்வான்.இஸ்ரவேலில் அவருடைய நீதித்தீர்ப்புகளை நிறைவேற்றுவான்” என்று சொன்னார்.
22 பின்பு தாணைப் பற்றி,
“தாண் ஒரு சிங்கக்குட்டி,
பாசானிலிருந்து பாய்ந்து வரும் சிங்கக்குட்டி” என்று சொன்னார்.
23 பின்பு நப்தலியைப் பற்றி,
“நப்தலி யெகோவாவின் பிரியத்தைப் பெற்று, திருப்தியாக இருக்கிறான்.அவருடைய ஆசீர்வாதத்தை நிறைவாகப் பெற்றிருக்கிறான்.
மேற்கையும் தெற்கையும் நீ சொந்தமாக்கிக்கொள்” என்று சொன்னார்.
24 பின்பு ஆசேரைப் பற்றி,
“ஆசேருக்குக் கடவுள் நிறைய மகன்களைத் தந்து ஆசீர்வதிக்கட்டும்.
அவனுடைய சகோதரர்கள் அவனிடம் பிரியமாக இருக்கட்டும்.அவன் தன்னுடைய பாதங்களை எண்ணெயில் கழுவட்டும்.”
25 இரும்பும் செம்பும் உன் கதவின் தாழ்ப்பாள்கள்.காலமெல்லாம் நீ பாதுகாப்போடு இருப்பாய்.
26 யெஷுரனின் உண்மைக் கடவுளைப் போல யாரும் இல்லை.உனக்கு உதவி செய்ய அவர் வானத்தில் பவனி வருகிறார்.மகிமையோடு மேகத்தில் உலா வருகிறார்.
27 பழங்காலத்திலிருந்தே கடவுள் உன் கோட்டை.அவருடைய கைகள் என்றென்றும் உன்னைத் தாங்குகின்றன.
உன் எதிரியை உன் கண் முன்னால் அவர் துரத்திவிடுவார்.‘அவர்களை ஒழித்துக்கட்டு!’ என்று சொல்வார்.
28 இஸ்ரவேல் பாதுகாப்பாகத் தங்குவான்.தானியமும் புதிய திராட்சமதுவும் நிறைந்த தேசத்திலே,பனி பொழியும் தேசத்திலே,யாக்கோபின் வம்சம் மட்டும் இருக்கும்.
29 இஸ்ரவேலே, நீ சந்தோஷமானவன்.
உன்னைப் போல் யாரும் இல்லை.யெகோவாவினால் மீட்கப்படுகிற ஜனம் நீ.உன்னைக் காக்கும் கேடயம் அவர்தான்.உன்னுடைய வீர வாளும் அவர்தான்.
உன் எதிரிகள் உன் முன்னால் அடங்கி ஒடுங்கி நிற்பார்கள்.நீ அவர்களுடைய முதுகில் ஏறி மிதிப்பாய்” என்று சொன்னார்.
