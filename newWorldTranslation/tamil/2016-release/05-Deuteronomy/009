1 பின்பு அவர், “இஸ்ரவேலர்களே, கேளுங்கள். இன்றைக்கு நீங்கள் யோர்தானைக் கடந்துபோய், உங்களைவிட பெரியதாகவும் பலம்படைத்ததாகவும் இருக்கிற தேசங்களைக் கைப்பற்றப்போகிறீர்கள். அங்கிருக்கிற நகரங்கள் மாபெரும் நகரங்கள், வானத்தைத் தொடுமளவுக்கு உயரமான மதில்கள் உள்ள நகரங்கள். 2 அங்கு ஏராளமான ஏனாக்கியர்கள் இருக்கிறார்கள். அவர்கள் மிகவும் உயரமானவர்கள். அவர்களைப் பற்றி உங்களுக்கே தெரியும். அவர்களோடு மோத யாராலும் முடியாது என்று ஜனங்கள் பேசிக்கொள்வதைக் கேட்டிருக்கிறீர்கள். 3 அதனால், உங்கள் கடவுளாகிய யெகோவா உங்களுக்கு முன்னால் போவார் என்பதை இப்போது தெரிந்துகொள்ளுங்கள். அவர் சுட்டெரிக்கிற நெருப்பாக இருக்கிறார். அவர் உங்கள் கண் முன்னால் அவர்களைத் தோற்கடித்து, அழித்துவிடுவார். யெகோவா உங்களுக்கு வாக்குறுதி தந்தபடியே, நீங்கள் அவர்களைச் சீக்கிரமாகத் துரத்தியடிப்பீர்கள், ஒரேயடியாக ஒழித்துக்கட்டுவீர்கள்.
4 உங்கள் கடவுளாகிய யெகோவா உங்கள் முன்னாலிருந்து அவர்களைத் துரத்தியடிக்கும்போது, ‘நாங்கள் நீதிமான்களாக இருப்பதால்தான் இந்தத் தேசத்தைச் சொந்தமாக்கிக்கொள்ள யெகோவா எங்களைக் கூட்டிக்கொண்டுவந்தார்’ என்று நினைத்துக்கொள்ளாதீர்கள். அந்த ஜனங்கள் பொல்லாதவர்களாக இருப்பதால்தான் யெகோவா அவர்களைத் துரத்தியடிக்கிறார். 5 நீங்கள் ஏதோ நீதிமான்களாகவும் உள்ளத்தில் நேர்மையானவர்களாகவும் இருப்பதால் அவர்களுடைய தேசத்தைச் சொந்தமாக்கப்போவதாக நினைத்துக்கொள்ளாதீர்கள். அவர்கள் பொல்லாதவர்களாக இருப்பதால்தான் உங்கள் கடவுளாகிய யெகோவா உங்கள் முன்னாலிருந்து அவர்களைத் துரத்தியடிக்கிறார். அதோடு, உங்கள் முன்னோர்களாகிய ஆபிரகாமுக்கும் ஈசாக்குக்கும் யாக்கோபுக்கும் கொடுத்த வாக்கை நிறைவேற்றுவதற்காகவும் யெகோவா அவர்களைத் துரத்தியடிக்கிறார். 6 அதனால், நீங்கள் ஏதோ நீதிமான்களாக இருப்பதால் உங்கள் கடவுளாகிய யெகோவா இந்த நல்ல தேசத்தை உங்களுக்குத் தருகிறார் என்று நினைத்துக்கொள்ளாதீர்கள். நீங்கள் எல்லாரும் முரண்டுபிடிக்கிற ஜனங்கள்.
7 வனாந்தரத்தில் நீங்கள் எப்படியெல்லாம் உங்கள் கடவுளாகிய யெகோவாவின் கோபத்தைக் கிளறினீர்கள் என்பதை ஒருபோதும் மறந்துவிடாதீர்கள். நீங்கள் எகிப்திலிருந்து புறப்பட்ட நாளிலிருந்து இந்த இடத்துக்கு வந்து சேரும்வரை, யெகோவாவின் பேச்சை மீறி நடந்திருக்கிறீர்கள். 8 ஓரேபிலும் யெகோவாவின் கோபத்தைக் கிளறினீர்கள். யெகோவாவுக்கு உங்கள்மேல் பயங்கர கோபம் வந்ததால், உங்களை ஒழித்துக்கட்ட நினைத்தார். 9 யெகோவா உங்களோடு செய்த ஒப்பந்தத்தின் கற்பலகைகளைப் பெற்றுக்கொள்வதற்காக நான் மலையில் ஏறிப்போனேன். ராத்திரி பகலாக 40 நாட்கள் எதையும் சாப்பிடாமலும் குடிக்காமலும் அங்கேயே இருந்தேன். 10 அப்போது, யெகோவா தன்னுடைய சக்தியால் எழுதிய அந்த இரண்டு கற்பலகைகளை என்னிடம் தந்தார். நீங்கள் எல்லாரும் ஒன்றுகூடிவந்த நாளில், மலைமேல் எரிந்துகொண்டிருந்த நெருப்பின் நடுவிலிருந்து யெகோவா சொன்ன எல்லா வார்த்தைகளும் அவற்றில் எழுதப்பட்டிருந்தன. 11 40 நாட்களுக்குப் பின்பு, ஒப்பந்தம் எழுதப்பட்ட அந்த இரண்டு கற்பலகைகளை யெகோவா என்னிடம் கொடுத்தார். 12 பின்பு யெகோவா என்னிடம், ‘உடனே கீழே இறங்கிப் போ! நீ எகிப்திலிருந்து கூட்டிக்கொண்டு வந்த ஜனங்கள் தறிகெட்டு நடக்கிறார்கள். எவ்வளவு சீக்கிரமாக என் வழியைவிட்டு விலகிவிட்டார்கள்! ஒரு உலோகச் சிலையை உண்டாக்கி அதை வணங்குகிறார்கள்’ என்றார். 13 பின்பு யெகோவா என்னிடம், ‘இந்த ஜனங்களைப் பற்றி எனக்குத் தெரியும், இவர்கள் முரண்டுபிடிப்பவர்கள். 14 இந்த உலகத்தில் இவர்களுடைய பெயரே இல்லாதபடி இவர்களை ஒழித்துக்கட்டலாம் என்று நினைத்திருக்கிறேன். இவர்களைவிட பெரிய தேசமாகவும் பலம்படைத்த தேசமாகவும் உன்னை உருவாக்கலாம் என்று நினைத்திருக்கிறேன்’ என்றார்.
15 அதற்குப் பின்பு, மலையிலிருந்து கீழே இறங்கி வந்தேன். அப்போது அந்த மலையில் நெருப்பு எரிந்துகொண்டிருந்தது. ஒப்பந்தம் எழுதப்பட்ட இரண்டு கற்பலகைகளை என்னுடைய கைகளில் வைத்திருந்தேன். 16 நான் உங்களைப் பார்த்தபோது, உங்கள் கடவுளாகிய யெகோவாவுக்கு விரோதமாகப் பாவம் செய்துகொண்டிருந்தீர்கள்! ஒரு கன்றுக்குட்டி சிலையைச் செய்து வணங்கிக்கொண்டிருந்தீர்கள். அவ்வளவு சீக்கிரத்தில் யெகோவாவின் வழியைவிட்டு விலகிப்போயிருந்தீர்கள்! 17 அதனால், என் கைகளிலிருந்த இரண்டு கற்பலகைகளையும் வீசியெறிந்தேன். அவை உங்கள் கண் முன்னால் சுக்குநூறாக உடைந்தன. 18 பிறகு, நான் முன்பு போலவே ராத்திரி பகலாக 40 நாட்கள் எதையும் சாப்பிடாமலும் குடிக்காமலும் யெகோவாவுக்கு முன்னால் சாஷ்டாங்கமாக விழுந்து கிடந்தேன். ஏனென்றால், நீங்கள் யெகோவாவுக்குப் பிடிக்காத எத்தனையோ பாவங்களைச் செய்து அவருடைய கோபத்தைக் கிளறியிருந்தீர்கள். 19 யெகோவா பயங்கர கோபத்தோடு உங்களை ஒழித்துக்கட்ட நினைத்ததால் நான் நடுநடுங்கிப்போய் யெகோவாவிடம் கெஞ்சினேன். அந்தத் தடவையும் அவர் என் வேண்டுதலைக் கேட்டார்.
20 ஆரோன்மேலும் யெகோவாவுக்குப் பயங்கர கோபம் வந்ததால் அவரை அழிக்க நினைத்தார். அந்தச் சமயத்திலும் நான் ஆரோனுக்காக அவரிடம் மன்றாடினேன். 21 பின்பு, அந்தப் பாழாய்ப்போன கன்றுக்குட்டி சிலையைத் தீயில் சுட்டெரித்தேன். அதை நன்றாக இடித்துத் தூள் தூளாக்கி, மலையிலிருந்து பாய்ந்துவந்த தண்ணீரில் கொட்டிவிட்டேன்.
22 அதோடு, தபேராவிலும் மாசாவிலும் கிப்ரோத்-அத்தாவாவிலும் நீங்கள் யெகோவாவின் கோபத்தைக் கிளறினீர்கள். 23 யெகோவா உங்களை காதேஸ்-பர்னேயாவிலிருந்து அனுப்பியபோது, ‘நீங்கள் போய் அந்தத் தேசத்தைக் கைப்பற்றுங்கள், நான் கண்டிப்பாக அதை உங்களுக்குக் கொடுப்பேன்’ என்று சொன்னார். ஆனால், நீங்கள் மறுபடியும் உங்கள் கடவுளாகிய யெகோவாவின் கட்டளையை மீறி நடந்தீர்கள். அவர்மேல் விசுவாசம் வைக்கவில்லை, அவருக்குக் கீழ்ப்படியவில்லை. 24 எனக்குத் தெரிந்த நாளிலிருந்தே நீங்கள் யெகோவாவின் பேச்சை மீறிவந்திருக்கிறீர்கள்.
25 உங்களை அழித்துவிடுவதாக யெகோவா சொல்லியிருந்ததால் ராத்திரி பகலாக 40 நாட்கள் யெகோவாவின் முன்னால் சாஷ்டாங்கமாக விழுந்து கிடந்தேன். 26 நான் யெகோவாவிடம் மன்றாடி, ‘உன்னதப் பேரரசராகிய யெகோவாவே, தயவுசெய்து உங்களுடைய ஜனங்களை அழித்துவிடாதீர்கள். இவர்கள் உங்களுடைய சொத்து. நீங்கள் உங்களுடைய மகத்துவத்தால் இவர்களை விடுவித்து, உங்களுடைய கைபலத்தால் எகிப்திலிருந்து கூட்டிக்கொண்டு வந்தீர்கள். 27 உங்கள் ஊழியர்களாகிய ஆபிரகாமையும் ஈசாக்கையும் யாக்கோபையும் நினைத்துப் பாருங்கள். இந்த ஜனங்களுடைய பிடிவாதத்தையும் அக்கிரமத்தையும் பாவத்தையும் பெரிதாக எடுத்துக்கொள்ளாதீர்கள். 28 இல்லாவிட்டால், “வாக்குக் கொடுத்த தேசத்துக்கு இஸ்ரவேலர்களைக் கூட்டிக்கொண்டு போக யெகோவாவுக்குச் சக்தியில்லை. அவர்களை அவர் வெறுத்துவிட்டார். அதனால்தான் அவர்களை வனாந்தரத்துக்குக் கொண்டுவந்து கொன்றுபோட்டார்” என்று எகிப்தியர்கள் சொல்வார்களே. 29 இவர்கள் உங்களுடைய ஜனங்கள்தானே? உங்களுடைய சொத்துதானே? நீங்கள் உங்களுடைய மகா வல்லமையாலும் பலத்தாலும் இவர்களைக் கூட்டிக்கொண்டு வந்தீர்களே!’ என்று சொன்னேன்” என்றார்.
