1 பின்பு, மோசே மோவாபின் பாலைநிலத்திலிருந்து, எரிகோவைப் பார்த்தபடி இருக்கிற நேபோ மலைக்கு, அதாவது பிஸ்காவின் உச்சிக்கு, ஏறிப்போனார். அப்போது, யெகோவா அவருக்கு முழு தேசத்தையும் காட்டினார். கீலேயாத்திலிருந்து தாண் வரையும், 2 நப்தலி முழுவதையும், எப்பிராயீம் மற்றும் மனாசே என்பவர்களுடைய தேசத்தையும், மேற்குக் கடல் வரையில் இருக்கிற யூதா தேசம் முழுவதையும், 3 நெகேபையும், யோர்தான் பிரதேசத்தையும், அதாவது பேரீச்ச மரங்கள் நிறைந்த எரிகோ நகரத்தின் சமவெளியிலிருந்து சோவார் வரையில் இருக்கிற முழு பகுதியையும், காட்டினார்.
4 யெகோவா அவரிடம், “‘உன் சந்ததிக்கு கொடுப்பேன்’ என்று சொல்லி, ஆபிரகாமுக்கும் ஈசாக்குக்கும் யாக்கோபுக்கும் நான் வாக்குக் கொடுத்த தேசம் இதுதான். இதை உன் கண்களாலேயே பார்க்கும் பாக்கியத்தை உனக்குக் கொடுத்திருக்கிறேன், ஆனால் நீ அங்கு போக மாட்டாய்” என்று சொன்னார்.
5 அதன்பின் யெகோவாவின் ஊழியராகிய மோசே, மோவாப் தேசத்திலுள்ள அந்த இடத்தில் யெகோவா சொன்னது போலவே இறந்துபோனார். 6 மோவாப் தேசத்தில் பெத்-பேயோருக்கு எதிரில் இருக்கிற பள்ளத்தாக்கில் கடவுள் அவரை அடக்கம் செய்தார். அவருடைய பிரேதக்குழி இன்றுவரை யாருக்கும் தெரியாது. 7 சாகும்போது மோசேக்கு 120 வயது. அந்த வயதிலும் அவருடைய பார்வை மங்கவோ அவருடைய பலம் குறையவோ இல்லை. 8 இஸ்ரவேலர்கள் மோசேக்காக மோவாப் பாலைநிலத்தில் 30 நாட்கள் அழுதார்கள். அதன்பின், அவர்கள் மோசேக்காகத் துக்கம் அனுசரித்த நாட்கள் முடிவுக்கு வந்தன.
9 மோசே தன் கைகளை நூனின் மகனாகிய யோசுவாவின் மேல் வைத்து அவரை நியமித்திருந்ததால், யோசுவா கடவுளுடைய சக்தியாலும் ஞானத்தாலும் நிறைந்திருந்தார். இஸ்ரவேலர்கள் அவருடைய பேச்சைக் கேட்டு நடந்தார்கள். மோசே மூலம் யெகோவா கொடுத்திருந்த கட்டளைகளின்படியே செய்தார்கள். 10 யெகோவா மிக நன்றாக தெரிந்து வைத்திருந்த மோசேயைப் போன்ற ஒரு தீர்க்கதரிசி இஸ்ரவேலில் இருந்ததே இல்லை. 11 எகிப்துக்குப் போய், பார்வோனுக்கும் அவனுடைய எல்லா ஊழியர்களுக்கும் அவனுடைய முழு தேசத்துக்கும் எதிராக யெகோவா செய்யச் சொன்ன எல்லா அதிசயங்களையும் அற்புதங்களையும் செய்து, 12 இஸ்ரவேலர்களின் கண்களுக்கு முன்பாக கைபலத்தையும் பிரமிக்க வைக்கிற வல்லமையையும் காட்டியவர் அவர்தான்.
