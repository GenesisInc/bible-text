1 நினிவே நகரத்துக்கு எதிரான தீர்ப்பைப் பற்றி எல்கோசைச் சேர்ந்த நாகூம் பார்த்த தரிசனத்தின் புத்தகம்:
 2 யெகோவா தன்னை மட்டுமே வணங்க வேண்டுமென்று எதிர்பார்க்கும் கடவுள்; தப்பு செய்கிறவர்களைப் பழிவாங்கும் கடவுள்.யெகோவா பழிவாங்குகிறவர், கோபத்தில் கொதித்தெழுகிறவர்.
யெகோவா தன்னுடைய பகைவர்களைப் பழிதீர்க்கிறவர்.எதிரிகள்மேல் கொட்டுவதற்காகக் கோபத்தைச் சேர்த்து வைக்கிறவர்.
 3 யெகோவா சீக்கிரத்தில் கோபப்படாதவர், மகா வல்லமை உள்ளவர்.கொடுக்க வேண்டிய தண்டனையைக் கொடுக்கத் தவறாதவர்.
யெகோவா வரும்போது அழிவு உண்டாக்குகிற சுழல்காற்றும் புயல்காற்றும் வீசும்.மேகங்கள் அவருடைய காலடி தூசிபோல் ஆகும்.
 4 அவர் கடலை அதட்டி, அதை வற்றச் செய்கிறார்.ஆறுகளையெல்லாம் வறண்டுபோக வைக்கிறார்.
பாசானும் கர்மேலும் காய்ந்துபோகின்றன.லீபனோனின் பூக்கள் வாடிப்போகின்றன.
 5 அவருடைய கோபத்தால் மலைகள் அதிர்கின்றன.குன்றுகள் உருகுகின்றன.
அவருக்கு முன்னால் பூமி குலுங்கும்.அவர் உலகத்தையும் அதில் குடியிருக்கிறவர்களையும் உலுக்குவார்.
 6 அவருடைய கடும் கோபத்துக்கு முன்னால் யாரால் நிற்க முடியும்?
அவர் பயங்கர கோபத்தைக் காட்டும்போது யாரால் தாங்க முடியும்?
அவர் கோபத்தை நெருப்பாகக் கொட்டுவார்.அப்போது, பாறைகள் நொறுங்கித் தூள்தூளாகும்.
 7 யெகோவா நல்லவர். இக்கட்டு நாளில் அவர் கோட்டையைப் போல இருக்கிறார்.
அவரிடம் அடைக்கலம் தேடி வருகிறவர்களை அக்கறையாகக் கவனித்துக்கொள்கிறார்.
 8 ஆனால், நினிவே நகரத்தைப் பெரிய வெள்ளத்தால் அடியோடு அழித்துவிடுவார்.அவருடைய எதிரிகளை இருள் துரத்தும்.
 9 யெகோவாவுக்கு எதிராக நீங்கள் என்ன திட்டம் தீட்டுவீர்கள்?
அவர் ஒட்டுமொத்தமாக அழிக்கப்போகிறார்.
அழிவு மறுபடியும் வராது.
10 பின்னிக் கிடக்கிற முட்புதர்களைப் போல நினிவே ஜனங்கள் இருக்கிறார்கள்.போதை ஏறுமளவுக்கு மது குடித்தவர்களைப் போல இருக்கிறார்கள்.ஆனால், வைக்கோலைப் போலப் பொசுங்கிவிடுவார்கள்.
11 யெகோவாவுக்கு எதிராகச் சதித்திட்டம் தீட்டுகிறவன் உன்னிடமிருந்து வருவான்.ஒன்றுக்கும் உதவாத அறிவுரையைத் தருவான்.
12 யெகோவா சொல்வது இதுதான்:
“அசீரியர்களின் படையில் ஏராளமான வீரர்கள் இருக்கிறார்கள், அவர்கள் மகா பலசாலிகள்.ஆனாலும் வெட்டிச் சாய்க்கப்படுவார்கள், ஒழிந்துபோவார்கள்.
யூதாவே, நான் உனக்குக் கஷ்டம் கொடுத்தேன்; இனி அப்படிச் செய்ய மாட்டேன்.
13 அசீரியன் உன் கழுத்தில் வைத்திருக்கும் நுகத்தடியை உடைத்துப்போடுவேன்.உன்னைக் கட்டியிருக்கும் கயிறுகளை அறுத்தெறிவேன்.
14 அசீரியாவே, யெகோவாவின் தீர்ப்பைக் கேள்:‘இனி உன் பெயர் நிலைக்காது.
உன் கோயில்களில் இருக்கிற செதுக்கப்பட்ட சிலைகளையும் உலோகச் சிலைகளையும் உடைப்பேன்.
உனக்குக் கல்லறையை வெட்டுவேன், ஏனென்றால் நீ வெறுக்கத்தக்கவன்.’
15 நல்ல செய்தி சொல்கிறவர் மலைகள்மேல் ஏறி வருகிறார்.சமாதானம் கிடைக்கப்போகிறது என்று அறிவிக்கிறார்.
யூதாவே, பண்டிகைகளைக் கொண்டாடு; உன் நேர்த்திக்கடன்களைச் செலுத்து.வீணானவன் இனி உன் வழியில் வர மாட்டான்.
அவன் அடியோடு அழிக்கப்படுவான்.”
