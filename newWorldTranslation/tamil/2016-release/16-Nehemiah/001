1 அகலியாவின் மகனான நெகேமியாவின் வார்த்தைகள்: 20-ஆம் வருஷம் கிஸ்லே மாதத்தில் நான் சூசான் கோட்டையில் இருந்தேன். 2 அப்போது, என் சகோதரர்களில் ஒருவரான அனானியும் வேறு சிலரும் யூதாவிலிருந்து வந்தார்கள். பாபிலோனிலிருந்து விடுதலையாகிப் போன யூதர்களைப் பற்றியும் எருசலேமைப் பற்றியும் நான் அவர்களிடம் விசாரித்தேன். 3 அதற்கு அவர்கள், “கைதிகளாகப் பிடித்துக்கொண்டு போகப்படாமல் யூதா மாகாணத்தில் விடப்பட்ட ஜனங்கள் மோசமான நிலைமையில் இருக்கிறார்கள், ரொம்பவே அவமானப்பட்டுப் போயிருக்கிறார்கள். எருசலேமின் மதில்கள் இடிந்து கிடக்கின்றன. அதன் நுழைவாசல்கள் சுட்டெரிக்கப்பட்டுக் கிடக்கின்றன” என்று சொன்னார்கள்.
4 இதைக் கேட்டதும் நான் அப்படியே உட்கார்ந்து அழ ஆரம்பித்தேன். அதன்பின் சில நாட்களுக்கு அழுது புலம்பிக்கொண்டும், விரதம் இருந்துகொண்டும், பரலோகத்தின் கடவுளிடம் ஜெபம் செய்துகொண்டும் இருந்தேன். 5 “பரலோகத்தின் கடவுளாகிய யெகோவாவே, அதிசயமும் அற்புதமுமானவரே, உங்கள்மேல் அன்புவைத்து உங்கள் கட்டளைகளுக்குக் கீழ்ப்படிகிறவர்களிடம் மாறாத அன்பைக் காட்டுபவரே, ஒப்பந்தத்தைக் காப்பவரே, 6 தயவுசெய்து அடியேனைப் பாருங்கள், இன்று நான் செய்யும் ஜெபத்தைக் கேளுங்கள். உங்களுடைய ஊழியர்களான இஸ்ரவேலர்கள் செய்த பாவங்களை உங்கள்முன் ஒத்துக்கொண்டு ராத்திரி பகலாய் அவர்களுக்காகக் கெஞ்சுகிறேன். நானும் என் ஜனங்களும் பாவம் செய்துவிட்டோம். 7 உங்களுக்குப் பிடிக்காத வழியில் போய்விட்டோம். உங்களுடைய ஊழியரான மோசே மூலம் நீங்கள் கொடுத்த கட்டளைகளையும் விதிமுறைகளையும் நீதித்தீர்ப்புகளையும் பின்பற்றாமல் இருந்துவிட்டோம்.
8 மோசே மூலம் நீங்கள் சொன்னதை தயவுசெய்து நினைத்துப் பாருங்கள். நீங்கள் அவரிடம், ‘என் பேச்சைக் கேட்காமல் போனால், உங்களை மற்ற தேசங்களுக்குத் துரத்திவிடுவேன். 9 ஆனால் என் வழிக்குத் திரும்பி வந்து, என் கட்டளைகளுக்குக் கீழ்ப்படிந்து நடந்தால், நீங்கள் பூமியின் எந்த மூலைக்குத் துரத்தப்பட்டிருந்தாலும் அங்கிருந்து உங்களைக் கூட்டிக்கொண்டு வருவேன். என் பெயரின் மகிமைக்காக நான் தேர்ந்தெடுத்திருக்கிற இடத்தில் உங்களைக் குடிவைப்பேன்’ என்று சொன்னீர்களே. 10 இஸ்ரவேலர்கள் உங்களுடைய ஊழியர்கள், உங்களுடைய ஜனங்கள். அவர்களை உங்களுடைய மகா வல்லமையாலும் கைபலத்தாலும் விடுவித்தீர்கள். 11 யெகோவாவே, அடியேனின் ஜெபத்தையும் உங்களுடைய பெயருக்குப் பயந்து நடக்க விரும்புகிறவர்களின் ஜெபத்தையும் தயவுசெய்து கேளுங்கள். அடியேன் நினைப்பது இன்று கைகூடி வருவதற்குத் தயவுசெய்து உதவுங்கள். ராஜா எனக்குக் கரிசனை காட்டும்படி செய்யுங்கள்” என்று ஜெபம் செய்தேன்.
நான் ராஜாவுக்குப் பானம் பரிமாறுகிறவனாக இருந்தேன்.
